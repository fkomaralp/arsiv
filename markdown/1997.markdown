## 1997-MEVLÂNÂ TAKVİMİ

---
2 Ocak Perşembe
## PEYGAMBERİMİZİN YÜZÜĞÜ

Peygamberimiz (s.a.v.), Acem şahına, Rum Kayserine ve Habeş Necâşisine mektup yazdırmak istediği zaman "Ya Resûlallah (s.a.v.), onlar bir mektubu mühürlü olmadıkça okumazlar." denilmişti.

Bunun üzerine Peygamberimiz (s.a.v.) gümüş bir yüzük edindi ki kaşına üç satır halinde "Muhammed'ür Resûlullah" nakşedilmişti.

Amr b. Saîd (r.a.) Peygamberimiz (s.a.v.)'in yanına gel­mişti. Onun parmağındaki halkayı görünce "nedir bu elinde­ki yüzük?" diye sordu. O da "Yâ Resûlallah! Bu bir halka­dır. Ben yaptım, üzerinde "Muhammed'ür Resûlullah yazı­lıdır" dedi.

Peygamberimiz (s.a:v.) bu yüzüğü alıp Zat mührü olarak kullandı. Başkalarının yüzüklerine (Muhammed'ür Resûlul­lah) kelimelerini nakş etmekten men etti.

Peygamberimiz (s.a.v.), mühür yüzüğünü, sol elinin ser­çe parmağına takardı. Helaya (tuvalete) gireceği zaman yü­züğünü parmağından çıkarırdı. Parmağında bu yüzük bulun­duğu halde irtihâl etmişlerdir.

Bu yüzüğü, Peygamberimiz (s.a.v.)'in irtihâlinden sonra sırasıyla Hz. Ebû Bekir, Hz. Ömer ve Hz. Osman (r.a.) par­mağına takmıştır.

Hz. Osman (r.a.), halife iken, Eriş Kuyusu'nun başında oturduğu sırada kuyuya düşürmüştür. Bütün aramalara rağ­men, yüzük bulunamamış, kuyunun içinde yok olup gitmiştir.

(İslâm Târihi, C.II, Sh. 151, M.A.Köksal)

---
3 Ocak Cuma
## NEFSÂNÎ ARZULARI TERK VE AÇLIK

Allah-ü Teâlâ (c.c.): "Biz sizi biraz korku, biraz açlık ile imtihan ederiz." buyurmuş, Ayetin sonunda: "Sabredenlere müjde var!" demiştir. Açlığın sıkıntısına sabredenlere güzel sevab ve mükâfat müjdele demektir.

Yine Hakk Teâlâ: "Onlar ihtiyaçları olsa bile başkalarını kendilerine tercih ederler." buyurmuştur.

Bir gün Hz. Fâtıma (r.a.), Resûlullah (s.a.v.)'a bir ekmek parçası getirmiş, Resûlullah (s.a.v.): Ya Fâtıma (r.a.), bu nedir? diye sormuş. Hz. Fâtıma (r.a.): Pişirdiğim ekmeğin parçasıdır, bu parçayı sana getirmeden ekmeği yemeye gönlüm razı olma­dı, demiş. Hz. Peygamber (s.a.v.): Üç günden beri babanın ağ­zına giren ilk yiyecek budur, buyurmuştu. Başka bir rivayette Hz. Fâtıma (r.a.) arpa ekmeğinden bir parça getirmişti, denil­mektedir.

Yahya b. Muaz: Açlık nur, tokluk nâr (ateş)dır. İştah oduna benzer, ondan ateş meydana gelir, bu ateş sahibini yakmadan sönmez, demiştir.

Ebû Türâb Nahşebî (k.s.) anlatıyor: Bir defa müstesna nef­sim hiç bir şey arzu ve temenni etmemişti, seferde iken bir defa ekmek ve yumurta arzu etmişti, yolu bırakarak bir köye saptım, köylülerden biri yakama yapıştı ve hırsızlarla bu adam da vardı, dedi. Bana yetmiş kırbaç vurdular. Sonra içlerinden biri beni tanıdı ve: bu adam Ebû Türâb Nahşebî (k.s.)'dir, dedi. Benden özür dilediler, içlerinden bir adam bana acıdı, evine götürdü, ikramda bulundu, ekmek ve yumurta getirdi. Nefsime hitaben dedim ki. Yetmiş kırbaçtan sonra dilediğini ye, bakalım!..

(Kuşeyrî Risalesi, Sh. 236)

---
4 Ocak Cumartesi
## ÖKSÜZLERE İYİLİK ETMEK HAKKINDA

Birisi bir öksüzün ayağına batmış olan bir dikeni çıkardı. Vefatından sonra Sadri Hoca namındaki büyük şeyh o kimseyi rüyada gördü. Baktı ki cen­net bahçelerinde salınıyor. "O, bir diken yüzünden benim için ne güller bitti." diyordu.

Elinden geldiği kadar merhamet et ki zahmete duçar olduğun zaman herkes de sana acısın.

Birisine iyilik ettiğin zaman: "Ben efendiyim, beyim; o bana muhtaçtır!" diye kendini büyük gör­me. Zaman, o muhtaç kimseyi vurmuş deme. Zîra vuran kılıç henüz kınına girmemiştir; mümkün ki seni de kılıçlar.

Devletine dua eder binlerce kişiyi gördüğün za­man, sen kimsenin eline bakmadığın halde bir çok insanlar senin eline bakıyorlar diye Cenâb-ı Hakk'a şükret.

Bir kitapta, kerem büyüklerin âdetidir, diye oku­muştum. Hayır, yanlış söyledim, peygamberlerin âdetidir.

(Bostân ve Gülistan)

---
5 Ocak Pazar
## PEYGAMBER (S.A.V) EFENDİMİZİN SARIKLARI

Peygamberimiz (s.a.v.) sarıklarını külahlarının, üzerine sararlardı. "Bizim müşriklerle aramızdaki fark, bizim külahlar üzerine, sarıklar, sarmamızdır"buyurmuştur. Peygamberimiz (s.a.v ) sarık sardığı zaman sarığın bir ucunu, ıkı omuzu arasına sarkıtırdı.

Peygamberimiz (s.a.v.) abdest alırken, sarığını kaldırıp başına mesh eder, namaz kılacağı zaman da yukarı kaldırırdı. Peygamberimiz (s.a.v.)'in sangı siyahtı.

Mekke'nin fethinde de başında siyah sarık vardı. Amr b. Hureys (r.a) Peygamberimiz (s.a.v)'i, başında siyah sarık olduğu halde minber üzerinde hutbe irad ederken gördüğünü söyledi.

Peygamberimiz (s.a.v.)'in kül rengi sarık sardığı da olmuştur.

Peygamberimizin (s.a.v)'in sarığını sarıya boyattığı da rivayet edilir.

Peygamberimizin (s.a.v)'in sarıklarından birinin ismi Sehab idi. Hz. Ali (r.a.)'ye hediye etmişti. Peygamberimiz (s.a.v.)'in diğer bir sarığının ismi Ukab idi

Peygamberimiz (s.a.v.), Hz. Ali (r.a.)'yi Yemen'e gönderirken, Hz. Ali (r.a.)'ye üç dürgülü sarık sardı. Sarığın bir ucunu, bir zira kadar önüne, öteki ucunu da bir karış kadar arkasına sarkıttıktan sonra "Sarık böyle sarılır, böyle," buyurdu.

(İslâm Târihi, M. A. Köksal, C.II, Sh. 147)

---
6 Ocak Pazartesi
## OSMANLI DEVLETİNDE KADI VE MAHKEME

**Muhakeme, mutlak şekilde umûma açık, alenîdir. Bu bir prensiptir. Kadı, önüne getirilen bütün hukukî mevzuları bildiği iddiasında değildir.** Bu da diğer bir prensiptir. Onun için kadı göreceği davanın konusunu en iyi bilen bir veya birkaç ehl-i vukufu yanında bulundur­maktadır. Onların söyleyecekleri ile kayıtlı değildir; hü­küm kendisine aittir. Fakat onlarla istişare etmektedir. Ayrıca ehl-i vukûfun mütalaları, hâkimin kararına ekli olarak adlî sicile geçirilmektedir. Bu ehl-i vukuf heyeti ile aynı zamanda kadının tarafsızlığı bir kez daha teminat (altına) alınmaktadır.

Kadı'nın doğru hükmetmesi için diğer bir yol gösteri­ci, kadı'nın bulunduğu yerin müftüsüdür. Müftüye baş­vurduğu vâkidir. Davada .taraflardan biri veya ikisi bir­den fetva için müracaata da hak sahibidirler. Muhakeme sırasında alınmışsa fetvalar okunup kayda geçirilmelidir. Fakat kadı hükmetmekte bu fetvalarla da hiçbir şekilde bağlı değildir. Bunun sebebi şudur:Müftü, dini, dinî gö­rüşü temsil ve tesbit eder. Kadı ise devlet otoritesinin temsilcisidir. Osmanlı düzeni budur.

Kadı'nın hükmünün temyizi hemen hemen mümkün değildi.

Vatandaş, zalim ve rüşvetçi kadıyı, sancak beyi ve beylerbeyine değil, çok defa doğrudan doğruya yazıyla Dîvâna şikayet ediyordu. Çünkü sancak beyi ve beyler­beyinin kadı üzerinde otoritesi hemen hemen yoktu.

(Büyük Türkiye Tarihi, Y.Öztuna, C.10, Sh. 268-270)

---
7 Ocak Salı
## İstanbul Rasathânesi'ni Kuran Bilgin

## TAKİYÜDDİN ER-RÂŞİD (1521 -1585)

İstanbul rasathanesi'ni kurmakla tanınmıştır. Astronomi da­lındaki hizmetleriyle ve astronomi aletleri yapmakla şöhret bul­muştur.

Asıl adı Takiyüddin Mehmed b. Maruf olan Takiyüddin 1521 yılında Şam'da doğdu. Sebaiyye ve Takbiye Medreselerinde mü­derrislik (profesörlük) yapan Mehmed bin Maruf Efendinin oğ­ludur. Babası Mısır'ın sayılı âlimlerindendi. Takiyüddin önce "Mısır'da sonra Şam'da öğrenim yaptı. Daha sonra babasıyla bir­likte İstanbul'a geldi. Zamanın meşhur bilginlerinden, Çivizâde, Ebussuud, Azimzâde ve Ali Kuşçu'nun torunu Kutbiddin ve oğ­lu Mehmed ve Saçlı Emirî Efendiden ilim öğrendi, ilmî toplantı­lara katıldı. Daha sonra Mısır'a giderek bir müddet Şeyhüniye ve Sar'atmişiye Medreselerinde müderrislik yaptı. Mısır'da bulun­duğu süre içerisinde astronomi dersleri vermekle kalmadı, ayrıca yaptığı bazı âletlerle gözlemlerde bulundu. Takiyüddin, II. Sul­tan Selim'in saltanatı zamanında İstanbul'a döndü. Asıl ilmî ça­lışmalarına bundan sonra başladı. 1571'de Müneccinbaşılığına tayin edildi. Daha sonra III.Murad'ın takdirlerini kazanarak İs­tanbul Rasathanesini kurmakla görevlendirildi. Plânlarını çizdi. Süratli bir çalışma sonunda rasathaneyi faaliyete geçirdi (1576). Durmadan, çalışan, didinen, öğrenen, okuyan bir yapıya  sahip olan Takiyüddin, İstanbul Rasathanesi yapılıncaya kadar Galata Kulesinden gözlemlerine devam etti. Takiyüddin İstanbul Rasathanesini Beyoğlu'ndaki Fransız Sefarethanesinin bulunduğu ye­rin yanında kurdurdu ve burada 4 sene faaliyette bulundu. Rasat­hanenin kapatılmasından sonra da özel olarak çalışmalarına de­vam etti. Nihayet 1585 yılında İstanbul'da vefat etti.

(Müslüman İlim Öncüleri Ansiklopedisi, S. 292)

---
8 Ocak Çarşamba
## HZ. OSMAN (R.A.) İLE İLGİLİ HADÎSİ ŞERİFLER

"Ey OSMAN, ALLAH-Ü TEÂLÂ sana hilâfet hıl'atini giydirecek. Eğer münafıklar senden onu çıkarmak isterlerse sen onu çıkarma. Ya'nî kendi kendini azl etme. Tâ ki bana mülâki oluncaya kadar." (Râmûz)

<hr>

"Ey OSMAN! Benden sonra sana hilâfet verilecektir. Münafıklar seni o makamdan hal' etmek isteyecekler. Zinhar sen o zaman hal'ine rızâ gösterme. Ve o gün sen oruç tut, iftarı benim yanımda edeceksin." (Râmûz)

<hr>

"Ey OSMAN! CENÂB-I HAKK, ruhbaniyet gibi ağır teklifleri bizlerden ref'ederek bütün bâtıllardan yüz çevi­ren ve kolay olan DÎNİ bizlere bahş etti. Minâ'dan Ara­fat'a kadar her tepenin üzerinde tekbir emretti. Eğer sen bizim gibi hâcc'a niyet etmiş isen biz (tehlil, tekbir, tevhid'den) ne gibi zikirler yapıyor isek sen de onu yap."

<hr>

"Ey OSMAN! Muhakkak CENÂB-I HAKK, beni rubbaniyet gibi ağır tekliflerle göndermedi. Muhakkak CENÂB-I HAKK indinde en hayırlı dîn bâtıllardan uzak tevhîd ve istikâmet üzre olan ve kolaylıkla emr eden DÎN'dir."     (Râmûz)

<hr>

"Ey OSMAN sana bir müjde vereyim mi? İşte CİBRÎL (a.s.) bana haber veriyor ki: Hiç bir mü'min yok ki üç defa birbiri arkasına aksırırsa muhakkak o kimsenin kalbinde imân sabit olmuş olur." (Râmûz)

"Benden sonra hilâfet EBÛ BEKİR'in, ondan sonra ÖMER'indir. Bunlardan sonra  ÖMER'indir. Bunlardan sonra ihtilâf zuhur eder." (Kenz'ül-İrfân)

(R. Mahmud Sâmi (k.s.), Hz. Osman (r. a.))

---
9 Ocak Perşembe
## TERAVİHİNİN NİCELİK VE NİTELİĞİ

Teravih, Ashab (r.a.)'ın icmaıyla yirmi rekâttır. Tevarüs ederek gelen şekli on selâm ile olmasıdır. Yani her iki rekât­ta selâm verilir.

Teravih namazını kılmak erkek ve kadınlara müekked bir sünnettir. Onu cemaatla kılmak sünnet-i kifayedir.

Ramazan ayında, sahîh olan görüşe göre bir defa olmak üzere Kur'ân-ı Kerîm'i teravihte hatmetmek sünnettir. İmam her rekâtta on veya daha fazla âyet okur. Şayet Ramazanda bir hatim ile teravih kılmak cemaatı rahatsız ederse, imam bu konuda sahîh olan görüşe göre, onları nefrete sü­rükleyemeyecek kısa ek sûreler okur. Çünkü cemaatın arttırılması, ek sûrenin uzun olmasından daha faziletlidir. Fetva da bu görüşe göredir. Kıraatta Fatiha'dan sonra üç âyetten veya onlar kadar olan bir âyetten veya iki orta uzunluktaki âyetten daha az olması, vacibin terkedilmesinden dolayı mekruh olur.

Cemaatı usandırsa bile imam, teravihin her teşehhüdün­de salât-ı şerîfeleri okumayı terk etmez. Çünkü Efendimize salât okumak bizce, Hanefî mezhebine göre müekked bir sünnettir. Bazı müctehidlerin görüşüne göre, onlar farzdır. Onlarsız namaz olmaz.

İmam teravih namazında pek hızlı okumaktan, okumanın hakkını vermemekten (tertili terk), tadil-i erkânı terketmekten, bunlardan başka Eûzü ve Besmeleyi okumamaktan, her selâmdan sonra istirahat etmemek gibi, Allah'tan korkusu olmayanların yaptıkları şeyleri yapmaktan kaçınmalıdır.

Yatsı namazını cemaatle kılmayan, teravihi de cemaatla kılamaz. Çünkü teravih yatsı namazına tâbidir.

(Nimet-i İslâm,S. 424)

---
10 Ocak Cuma
## CUMA NAMAZINA ERKEN GİTMEK

Sallâllahû aleyhi vesellem Efendimiz'in bizlere olan emir ve vasiyetlerinden biri de, imam minbere çıkmadan sünneti kılabilmemiz için, cuma namazına erken gitmeye devam etmemiz hakkındadır.

Hakk Teâlâ buyurur; "Ey iman edenler! Cuma günü ezan okunup namaz için çağrıldığınız vakit, Allah'ı an­maya koşunuz, alış-verişi bırakınız;bu, bilirseniz sizler için daha hayırlıdır."

Hakk Teâlâ bu âyette muhtaç olsanız dâhi satışı bıra­kın buyurmaktadır. Şeyhim ve efendim Al'iyyül Havvas'ın bu konu üzerinde şöyle konuştuğunu duymuştum. "Kişiler, cuma namazına ne şekil ve ne suretle gelir­lerse, kıyamet günü de o şekilde cennete girerler. Meselâ cuma namazını duyup, acele edip ilk önce mescide gi­ren, cennete de ilk önce girmiş olur. Ağır gelenler, geç gelenler, mescide giriş sırasıyla ve o ölçüde cennete gir­miş olurlar." buyurmuşlardı. Bu sür'at hususunda cuma namazı her hayır için bir ölçüdür.

Ebû Dâvud, Tirmizî ve İbn Mâce'nin merfûan rivayet ettiklerine göre Efendimiz: "Abdestini güzelce alıp cuma namazım kılmak üzere vaktinde mescide gelen, orada sü­kûnetle oturup sonra namazını kılan, okunanları dinle­yen, onunla-bununla konuşmayanın o gün ile gelecek cu­ma gününe kadar, hatta üç gün fazlasıyla işlemiş olacağı suç ve günahları affedilip silinir. Her kimde, çakıl taşlarına yapışıp (oyalanarak) hutbeyi dinlemezse lağvetmiş olur (sevapları elden çıkarmış olur)" buyurmuşlardır.

(El-Uhûd'ül Kübra, İ. Şa'ranî, S. 155-157)

---
11 Ocak Cumartesi
## ÖLÜNÜN YANINDA KÖTÜ SÖZ SÖYLEMEYİP HAYIRLI KELAM KONUŞMAK

İmam Müslim'in Ümmü Seleme (r.anha)'den rivayet elliği Hadîste Resul-i Ekrem (s.a.v.) Efendimiz:

-"Hasta yanında yahut ölüm halinde bulunan kimse yanına vardığınızda hayır (dua) söyleyiniz. Çünkü melekler söyleyeceğiniz sözlere âmin derler." bu­yurdu.

Ümmü Seleme der ki:-"(Kocam) Ebu Seleme öldüğü zaman Peygamber (s.a.v.)'in yanına geldim ve:

- Yâ Resûlallah, Ebu Seleme ölmüştür, dedim. Resûlallah (s.a.v.) bana hi­taben:

-Ey Allah'ım, beni ve onu mağfiret eyle ve bana onun ardından güzel bir be'del ihsan eyle diye dua et. buyurdu. Ben de böyle dua ettim de Allah Teâlâ ba­na, benim için Ebu Seleme'den daha hayırlı olanı, (yani) Resûlallah'ı ihsan bu­yurdu.

(Ölüm-Kıyâmet-Âhiret, İ. Şa'rani, Sh. 43)

## ÂHİR ZAMANDAKİ VALİLERLE UMUMUN İŞİ HUSUSUNDA KONUŞAN KİMSELER

İmam-ı Buhari şöyle rivayet etmiştir:

- Resûl-i Ekrem (s.a.v.) Efendimiz sahabeleri ile konuştuğu bir sırada ya­nına bir köylü Arap geldi ve:

- (Ya Resûlallah) kıyamet ne zaman kopacaktır? diye sordu? O sırada Resûl-i Ekrem (sözünü kesmeyip) konuşmasına devanı buyurdu. Oradakilerin kimi (kendi kendine):

- Resûlullah. köylü Arabın ne dediğini işitti, fakat sormasından hoşlanma­dı, dedi. Kimi de:

- Resûl-i Ekrem onun sözünü duymadı, diye hükmetti. Nihayet Allah'ın Resulü sözünü bitirince:

- Galiba o; kıyameti soran zat nerede? diye (yani bunun gibi bir lafızla) sordu. Köylü Arap:

- İşte benim ya Resûlallah. dedi. Bunun üzerine Allah'ın Resulü:

- Emânet zayi edildi mi kıyameti bekle, buyurdu. Arabî:

- Emânet zayi etmek nasıl olur? diye (tekrar) sorunca. Resûl-i Ekrem:

- İş, ehli olmayanlara verilince kıyameti gözle, buyurdu.

(Ölüm-Kıyâmet-Ahiret, İ. Şa'ranî, Sh. 465)

---
12 Ocak Pazar
## HEM DİNÎ, HEM DÜNYEVÎ BAKIMDAN ZARARLI VE FAYDALI BAZI ŞEYLER

İbn-i Abbâs radıyallahu anh şöyle demiştir.

**Beşşey unutkanlığı arttırır:**

1- Ekşi elma yemek, 2- Durgun suya bevletmek, 3- Ense tarafından kan aldırmak, 4- Karıncaları toprak içine göm­mek, 5- Kabir levhalarını çok okumak.

**Beş şey göz nurunu arttırır:**

1- Mushafa bakmak (okumak), 2- Âlimlerin yüzüne bak­mak, 3- Dostların yüzüne bakmak, 4- Yeşilliklere ve akarsuya bakmak, 5- Ana, baba yüzüne bakmak.

**Beş şey bedenin kuvvetini arttırır:**

1- Az yemek ve az uyumak, 2- Güzel koku sürünmek, 3-Kıllet-i cima, 4- Temiz elbise giymek, 5- Kur'ân okumak.

**Beş şey hafızayı kuvvetlendirir:**

1- Tatlı yemek, 2- Et yemek, 3- Mercimek yemek, 4- So­ğuk ekmek yemek, 5- Ayetü'l Kürsî'yi çok okumak.

**On şey ömrü uzatır:**

1- Sadaka vermek, 2- Çok dua etmek, 3- Ana, babaya itaat etmek, 4- Gece namazına devam etmek, 5- Seher vak­tinde istiğfar etmek, 6- Kuşluk namazına devam etmek, 7-Kur'ân okumak, 8- Allah'ı çok zikretmek, 9- Başını gül su­yu ile yıkamak, 10- Hazret-i Muhammed (s.a.v.)'e salavat getirmek.

**On şey çabuk ihtiyarlatır:**

1- Ayakta su içmek, 2- Gece yarısı su içmek, 3- Yenleri­ni sıvamadan yüz yıkamak, 4- Kesret-i cima, 5- Muhasama esnasında konuşmak, 6- Avret yerine bakmak, 7- Gündüz çok uyumak, 8- Ölüye bakmak, 9- İçki mübtelası olmak, 10-Asılmış adama bakmak.

(R. Mahmud Sâmi (k.s.), Musahabe, C: 4)

---
13 Ocak Pazartesi
## HASTALARI ZİYÂRET ETMEK

Bir Hadîs-i Şerife göre, hastayı ziyaretle hatır sor­mak (Allah'tan ona şifâ dilemek) Peygamber Efendimiz (s.a.v.)'in buyruklarına uygun olarak yapılması gereken amellerden biridir.

Bir kimse bir hastayı ziyaret etti mi, ecir ve sevap ka­zanmak için bu ziyareti yapmamalıdır.

Sallâllahü Aleyhi Vesellem Efendimiz şöyle buyur­maktadır:"Bir hastayı ziyaret edince, hastayı güzel ve tatlı sözlerle sevindiriniz. Yaşayacağını söyleyiniz. Çün­kü bu sözler hastayı iyi yönde etkiler."

Sallâllahü Aleyhi Vesellem Efendimiz, bir hastayı zi­yaret etmenin şartsız olarak yapılmasını ve ona ümit aşı­layıcı sözler söylenmesini istemişlerdir. Mesela: "Maşaallah seni iyi ve afiyette gördüm, hayırlı olsun sende bir şey yok, korkma, yalnız tevbe ve istiğfarı unutma. Ma­dem ki, şimdilik zayıf düştün Allah tevbeni kabul eder." gibi yumuşak ve gönül alıcı öğütlerde bulunmasıyla has­tanın yaşama gücü arttırılmalıdır.

Tirmizî ve Nesâî'nin merfuan anlattıkları bir Hadîs-i Şerifte:"Bir müslümanın diğer bir müslüman üzerinde altı hakkı vardır. Bunlardan biri de bir müslüman hasta­lanınca diğerinin onu ziyaret etmesidir."

Ebû Dâvud merfuan şu Hadîs-i Şerifi anlatır: "Abdestini güzelce alıp hasta olan bir müslüman kardeşini ziyaret eden bir kimse, piyade yürüyüşüyle yetmiş senede kat edebi­lecek mesafe kadar cehennemden uzaklaştırılır."

(El-Uhûd'ül Kübrâ, İ. Şa'râni, S. 681)

---
15 Ocak Çarşamba
## ORUCUN ŞARTLARI

Orucun farziyetine ve edasının farziyetine, sıhhatına dair şartlar vardır. Şöyle ki:

Oruç ile mükellefiyet için İslâm, akıl, bulûğ şarttır. Binaenaleyh bu vasıfları cami olmayan bir şahıs için oruç farz değildir. Şu kadar var ki âkil ve mümeyyiz olan bir İslâm çocuğunun orucu, bir na­file sâhîh bulunur.

Orucun edası farz olmak için sıhhat ve ikâmet şarttır. Binaenaleyh hasta veya misafir olanların bu halde oruç tutmaları icâp etmez. Bunlar bilâhare kaza ederler.

Bir orucun edası sahîh olmak içi niyet ve hayz ile nifastan taharet şarttır.

Binaenaleyh niyet edilmeksizin tutulan bir oruç müçtehitlerin cumhuruna göre şer'an muteber de­ğildir. Hayız veya nifas halinde bulunan bir kadının oruç tutması da sahîh olmaz. Ramazan-ı Şerif oru­cunu bilâhare kaza etmeleri lâzım gelir.

(Büyük İslâm İlmihali, Ö. N. Bilmen, Sh. 277)

---
16 Ocak Perşembe
## ORUCU YARALAYAN ŞEYLER

Resûlullah (s.a.v.) "Bir kimseye yalan söyleme­yi ve onunla amel etmeyi bırakmazsa,^ yalnız ye­mekten ve içmekten kesilmek ona fayda sağlamaz. Çünkü böyle bir oruç Allahü Teâlâ'nın yüksek de­receli mükafatını celbetmekten yoksundur." buyur­du.

Ebu Hureyre (r.a.)'den rivayet edilmiştir.

Resûlullah (s.a.v.): "Oruç, cehennemden koru­yan bir siper, bir kalkandır. Fakat kalkan yırtılıp parçalanmadıkça" Bunun üzerine "Ya Resûlullah, orucu hangi şey yaralar?" dediler.

"Yalan, gıybet (dedikodu) orucu yırtar ve yara­lar."cevabını verdi.

## ORUÇ, YEMEK İÇMEKTEN KESİLMEK DEĞİLDİR:

Ebu Hureyre (r.a.)'den:

Resûl-i Ekrem (s.a.v.): "Oruç yalnız ve içmekten kesilmek değil;boş ve faydasız söz, çirkin ve ayıp olan şeyler de işlememektir." buyurdu.

(Üçayların Fazileti)

---
17 Ocak Cuma
## ORUÇLUYA MEKRUH OLAN VE OLMAYAN ŞEYLER

**Oruçlu için şunlar mekruhtur.**

1- Bir şey tatmak.

2- Gerekli olmadığı halde bir şey çiğnemek.

3- Sakız çiğnemek.

4- Öpmek.

5- Tükrüğünü ağzında biriktirip yutmak.

6- Sarılmak ve kucaklaşmak.

7- Kan aldırmak, hacamat olmak, meşakkatli işte bulunmak gibi kendini zayıf düşüreceği konusunda zan uyandıracak şeyi yapmak.

**Oruçluya şunlar mekruh değildir:**

1- Misk yahut gül gibi bir şey koklamak.

2- Aşırı olmamak ve kendinden emîn olmak şartıyla öpmek ve sarılmak.

3- Gözüne sürme çekmek.

4- Bıyığına yağ sürmek.

5- Zayıf düşmeyecekse kan aldırmak ve hacamat olmak.

6- Misvak kullanmak.

7- Ağza su alıp çalkalamak (mazmaza).

8- Burna su çekip temizlemek (istinşak).

9- Serinlemek ve sıcaktan korunmak için, ıslak bir elbiseye sa­rınmak.

**Oruçlu için şu üç şey de müstehâbdır.**

1- Sahur yemek.

2- Sahuru geç yemek.

3- Güneşin battığı anlaşılınca iftarda acele etmek.

(Nimeti İslâm, S. 609)

---
18 Ocak Cumartesi
## SADAKA

İhtiyaçlarımızdan fazla olan giyecek, yiyecek, içecek gibi şey­leri -Resûlüllah Efendimiz'in ahlâkına uyarak- tasadduk etmemiz ve toplayıp saklamamız hakkındadır.

Sadakasız bir gün geçirmemeye dikkat etmeliyiz. Mal cinsin­den sadaka verecek bir şey bulamadığımız takdirde, Kur'an oku­mak, Allah'ı tesbih etmek, Resûllah Efendimiz'e salât ve selâm ge­tirmek suretiyle sadakada bulunmalıyız.

Çünkü, bir hadîste, "İyilik yapmak kötülük kapılarından korur." buyurulmuştur. Tesbih ve buna benzer şeylerle sadakada bulunma­nın anlamı, bunun ecir ve sevabının Müslümanların sahifelerine yazılmalarını istemektir. Hak Teâlâ'nın dininde önder olanlar, yani âlim ve sâlih kişilerin bu ahidle amel etmeleri gerekir. Faydalardan biri; Allah'ın emirlerine imtisal etmek, talebelerin sevgisini kazan­maktır. Çünkü, talebe ve müridler, hocanın kendilerine yardım ettiğini görünce ona daha fazla bağlanırlar. Onun ilminden mümkün mertebe fazla öğrenmeye ve faydalanmaya koyulurlar, ilim sâhib olmaya çalışırlar. Verilen bir sadaka ile o günün getireceği şer ve belâ sadakayı veren kişinin üzerinden uzaklaşmış olur.

Allah'ın rahmeti üzerine olsun, Aliyyü'l- Havvâs, bir fakir kendisinden bir şey istemiş olsa yanında bulunan para veya yiyecek gibi ne varsa ikiye böler, bunun yarısını fakire verir ve, "Hak Teâlâ kendisine fakir kardeşinden üstün tutandan nefret eder." derdi.

Allah'ın rahmeti üzerine olsun, İmam Şafiî Hz., "Biri seninle kardeşlik yapmak isterse, ondan malının yarısını iste, malının yarısını sana verirse, o kişi gerçekten senin kardeşindir demektir. Malının yarısını vermekten kaçınırsa artık onunla dostluk kurma." buyurmuşlardır.

(El-Uhûd'ül Kübrâ, İ. Şa'rânî, S. 180)

---
19 Ocak Pazar
## HZ. ÖMER (R.A.)VE HZ. ALİ (R.A.)

Ömer (r.a.)'in huzuruna hâmile bir kadın getirilip isticvâb edildikde kusuru­nu i'tirâf ettiğinden recmine hükm olunduğu sırada Ali (r.a.):

- "Yâ Ömer! (r.a.) Senin hükmün bu kadına âiddir. Karnındaki çocuğa şâmil olamaz!" ikazıyla kadının hamile olduğunu ihtar etmeleri üzerine müddet-i haml ve radâ'ın (hamilelik ve emzirme müddetinin) itmamına kadar, merkûmenin sebîl-i tahliyesine gidilmiştir. Ömer (r.a.):

- "Eğer Alî (r.a.) olmasaydı Ömer (r.a.) helak olurdu. Yâ Rabbi beni Ali (r.a.)'nin arkasında bırakma!" diye dua buyurmuşlardır. (Radiyallahü anhü'ma).

Ebû Saîd'ül Hudrî (r.a.)'den rivayet edilmiştir ki:

Bir gün Hazret-i Ömer (r.a.). Hazret-i Ali (r.a.):den müşkil bir mes'eleyi su­al edip imâm Alî (r.a.) ale'l-fevr (hemen) cevâb verince, Hazret-i Ömer (r a) bu­yurdular ki:

- "Alî bin Ebû Tâlib (r.a.)'in olmadığı bir cem'iyyetin içinde olmaktan Allah-ü Teâlâ'ya sığınırım." (Mevâhib, 307).

<hr>

## HAZRET-İ OSMAN (R.A.)'IN FEZÂİLİ HAKKINDA HADÎS-İ ŞERİFLER

"Osman İbn-i Affân Hazretleri dünyâda da, âhirette de herkesten ziyâde bana yakındır." (Câmi'ûs-Sağîr)

"İmâm-ı Osman Hazretleri ümmetim içinde hayası ile mevsûf olanların bi­rincisidir. İmâm-ı muşârün ileyh aynı zamanda ümmetimin en kerîmidir." Hazret-i Osman (r.a.)'ın yalnız kölelerinden ikibindörtyüz neferini fî-sebîlillah âzâd buyurduğu mervîdir."

(Câmi'ûs-Sağîr)

"Cennet'te her bir nebî için bir refîk-ı mahsûs var. Benim de refikim Osman
İbn-i Affan (r.a.)'dır." (Câmi'ûs-Sağîr)

"Cehenneme müstehak olanlardan yetmiş bin şahıs Hazret-i Osmân'ın şe­faatiyle bilâ-hisâb cennete dâhil olurlar." (Câmi'ûs-Sağîr)

"İmâm-ı Osman cennet'te benimledir, refîkımdır."(Menâvî)

---
20 Ocak Pazartesi
## DÂR'ÜL HARP - DÂR'ÜL İSLÂM

Müslümanların eli altında, hakimiyeti dairesinde bulunan yerler DÂR'ÜL İSLÂM'dır. Ehl-i İslâm burada emn ve eman içinde yaşayarak dinî vazife­lerini yerine getirirler.

Müslümanlar ile aralarında antlaşma bulunma­yan gayri müslimlerin hakimiyetinde bulunan yer­ler dâr'ül harpdir.

Müslümanlar gayri müslimlere aid bir ülkeyi fet­hedip içinde cuma, bayram ve diğer İslamî hüküm­leri uygulamaya koymakla o ülke de dâr'ül İslâm olur. Bunda bütün Hanefî müctehidler müttefiktir.

Dâr'ül İslâm'ın, dâr'ül harbe dönüşmesi üç şarta bağlıdır. (İmam-ı A'zam'a göre)

1. Dâr'ül harbe komşu olmak.

2. İçinde şirk hükmü uygulanmalıdır.

3. Önceki eman ile emin bir müslim veya zimmi kalmamış olmalıdır.

Buna göre bir İslâm beldesi yalnızca ehl-i harbden birinin galip gelmesi ve istila etmesiyle veya ahalinin dinden çıkmasıyla veya gayri müslimlerin andlaşma yaparak galip olmasıyla dar-ı harbe dö­nüşmez. Bu üç şartın üçü gerçekleşmelidir.

(Hukuk-u İslâmiye ve Istılahât-ı Fıkhıyye Kamûsu Ö. N. Bilmen, C. 3, Sh. 369-371)

---
21 Ocak Salı
## BERZAH ÂLEMİ

Herkesin vefatından itibaren kıyamet gününde dirileceği zamana kadar geçen vakte "Alem-i Berzah" denir. Berzah âleminin başlangıcı ruhun boğaz çukuruna vâsıl olması, so­nu da ikinci Sûr'un üfürüldüğü zamandır. Bu müddet esna­sında itikat olunması lâzım gelen bir takım ahvâl vardır.

Bir kimsenin eceli gelince o adam her durumda ölür, müddet son bulduktan sonra bir an bile yaşayamaz.

Ölen kimse eğer sâlih ise cennetten gelmiş olan rahmet melekleri onun ruhunu Azrail (a.s.)'in elinden alıp arş-ı âlâ­ya çıkarırlar. Dünyada işlemiş olduğu âmel-i sâlihayı "İlliyîn"e, yâni levh-i mahfuzun bir kıtasına yazarlar. Sonra yer­yüzüne indirirler. Ceset kabre konduktan sonra ruh cesede iade olunur. Yani kendisine sorulan soruyu anlayacak, aza­bın elemini duyacak, nimetin lezzetini tadacak derecede ruh bedene iade olunur. Yoksa dünyada olduğu gibi bedeni ha­reket ettirecek, yürütecek, kaldıracak derecede tamamen, ce­sede giremez. Ruhun kendisi bedene ve parçalara girmeyip yalnız onun taallûku, yani eseri ve kuvveti girer.

Ölen kimse kâfir veya fâsık ise cehennemden gelmiş olan azap melekleri Azrail (a.s.)'in elinden onun ruhunu alıp "siccîn"e götürürler. İşlediği çirkin ve kötü amelleri oraya yazarlar. Sonra kabre getirilip yukarıda beyân olunduğu şe­kilde cesede iade olunur.

**Siccîn**: Kâfir ve fâsıkların çirkin amellerinin yazılması için cehennemin bir kıtasında mahfuz büyük bir defterdir.

(F. M. ve İslâm, İ. Atıf Hoca, Sh. 178),

---
22 Ocak Çarşamba
## İLAHÎ TEKLİF ANCAK ÖLÜNCE DÜŞER

Mü'min, ilâhî aşk ile yanıp tutuşanlardan da teklîfât-ı şer'iyyenin düşmediğini bilecek. Allah'ı çok sevdiğini ileri süren bir kim­seyi doğrulayabilmek için, şu dört hususta titizlik göstermesi lâ­zımdır:

1- Mevlâsı hakkında kusur yapmayacak.

2- Efendisinin ya­saklarına harfiyyen uyacak.

3- Onun bütün hükümlerini hoş karşı­layacak.

4- Tüm yaratıklara karşı merhamet duyacak.

**"(Habîbim) de ki: Eğer Allah'ı seviyorsanız bana uyun ki Allah da sizi sevsin ve suçlarınızı örtsün."** (Âl-i İmrân: 31)

Peygamber (s.a.v.)'e uymamız, onu izlememiz de ancak Al­lah'ın farzları ve Peygamberin sünnetleriyle amel etmemizle müm­kündür. Peygamberin sünnetini bırakan fâsıktır, fâsık ise ilâhî muhabbete elverişsizdir. Bunu böyle görmeyen (kabullenmeyen) bid'atçıdır. Bid'atçı da Allah'ın sevgilisi olamaz. Allah Resulünün sünnetini terk etmekle kişinin başına bu haller gelirse, ya ferâiz-i ilâhiyyeyi bırakanın hâli nice olur? O halde seven, sevdiğinin iste­diğini yapmak zorundadır, yâni davranışları sözlerini doğrulamalı­dır. Allah Teâlâ şöyle buyuruyor:

**"Güzel kelimeler ancak O'na yükselir. Onu iyi amel (ve ha­reket) yükseltir."**

(Fâtır: 10)

Eğer Allah sevgililerinden dînî emirler düşseydi Muhammed (s.a.v.)'den düşerdi. Zira Cenâb-ı Hakk onu sevmiş, mahlukâtı arasın­dan seçerek en üstün mevkie getirmiştir. Buna rağmen, O, namaz kıldı­ğında -tencerede fıkır fıkır kaynayan suyun çıkardığı ses gibi- (kalkıp inen) göğsünden sesler duyulurdu. Yine Allah Celle ve Âlâ kendini korkudan emîn ve hakkında: **"...geçmiş ve gelecek günâhını Allah'ın yarlığaması için"** (El-Feth: 2) buyurmuşken o, var gücüyle Allah'a ibâdet etmiş, namaz kıla kıla ayakları şişmişti.

(Sevâd'ül A'zam, Sh. 68)

---
23 Ocak Perşembe
## ZEKÂT VERİLECEK KİMSELER

1- Nisâb miktarı olmayan fakirler

2- Hiç bir şeye sâhib olmayan miskinler

3- Zekât toplamak için tayin edilen memura zengin olsa bile ça­lıştığına karşılık olarak zekât mallarından verilir.

4- Bir para karşılığında âzâd edilmek üzere efendisiyle anlaşma yapmış olan köle ve cariyelere verilir.

5- Borcundan fazla nisâb miktarı malı bulunmayan borçlulara.

6- Ebû Yusuf (r.a.)'a göre: Allah yolunda savaşmak istediği halde yiyeceği, silâh ve teçhizatı olmadığından harbe katılamayan gazilere verilir.

7- Memleketinde malı olup fakat yanında bir şeyi bulunmayan yolculara verilir.

## ARKA ARKAYA TUTULMASI ŞART OLAN ORUÇLAR

1- Ramazan orucunun kefareti olan 2 aylık oruç

2- Kâtil kefareti olan oruçlar: Bir müslümanı veya bir zımmiyi kasten değil bir hata neticesinde öldüren bir müslümana kefaret lâ­zımdır. Bu kefareti bulabilirse bir müslüman köle veya câriye âzâd etmek, bulamazsa arka arkaya 2 ay oruç tutmak.

3- Zıhar kefareti: karısının tamamını veya onun bir azasını ken­disine nikah ebedi haram olan kadının tamamına veya bakması ha­ram olan bir azasına benzeten kimseye kefaret lazımdır. Bu kefaret­te tamamen ramazan orucunun kefareti gibidir.

4- Yemin kefareti: Yaptığı bir yemini bozan kimseye lâzım gelir. Bunun kefareti bulabilirse müslüman olan veya olmayan bir köle âzâd etmek veya 10 fakiri akşamlı sabahlı doyurmak, yahut 10 fakire elbise almaktır. Bu 3 şeyden birini yapmazsa arka arkaya 3 gün oruç tutmaktır.

---
24 Ocak Cuma
## CUMA GUSLÜNÜ TERK ETMEMEK

Sallâllahu aleyhi vesellem Efendimizin bizlere olan emir ve vasi­yetlerinden biri de, kış ve yaz günleri şer'i mazeretlerimiz olmadan cu­ma guslünü terk etmememiz hakkındadır. Bunun için de açıklayıp ya­zılması uygun olmayan gizlilikler vardır.

İmam Şafiî Hazretleri "Yolculukta olsun, hazarda olsun, kış ve yaz mevsimlerinde olsun cuma gününün guslünü bir kere dahi bırakmış değilim."buyurmuşlardır.

Şu var ki temizlik ve yıkanmada açık ve belli hikmet vardır. Vücut organları sudan hoşlanır ve canlanır. Kişi üzerindeki yorgunluğu yıkanma ile giderdiğinden insan vücudu bütünüyle canlanır. Gevşeklikten kurtulan, canlanan organların her biri Hakk Teâlâ'ya nıünacata başla (Bunun sonucu insan vücudu rahatlar ve huzur duyar).

Bunun için şeriatın getiricisi Sallâllahu Aleyhi Vesellem Efendimi cuma namazını kılmadan önce cuma sabahı gusül yapmamızı, sonra hemen gidip cuma namazı kılmamızı emir buyurmuşlardır.

Şayet Efendimiz, bu guslü cuma gecesi ilk saatlerde yapmama emretmiş olsaydı belki bir ma'siyet ve gaflet eseri vücudumuz organlarıyla birlikte gevşeyip ölmüş olurdu. Bu organlar gevşeyip öldüğü taktirde, artık Rabbına yalvaracak veya münacatta bulunacak gücü kendsinde bulamayacaktı. Taberânî'nin ve diğerlerinin rivayet ettikleri b Hadîs-i Şerifte "Cuma günü yıkanan kişinin hata ve suçları affedilmiş ve silinmiş olur."büyütülmüştür.

Taberânî'nin güvenilir kişilerden naklen ve merfuan rivayet ettiği b Hadîs-i Şerifte "Cuma günü yapılan gusül, kınından çıkmış keskin b kılıç gibi hata ve suçlan tüy diplerinden biçip temizler." buyurulmuştur.

"Sahîh"inde İbn Hüzeyme ile Taberânî merfuan şu Hadîs-i Şerif'i rivayet ederler. "Cuma günü yıkanın kişi, ikinci cuma gününe kadar temizdir.''

(El-Uhûd'ül Kübra, İ. Şa'ranî, Sh. 161)

---
25 Ocak Cumartesi
## OSMANLI'DA AHLÂK

Türkler umumiyetle iyi huyludur. Fazileti severler. Kötülükten nefret ederler. Dinlerine riayetle kat'iyyen kusur işlemezler. İbâdetlerini yerine getirirler. Oruç tutarlar. İnsanları severler. Ve icap edince yardımları­na koşarlar. Haksız kazanç, ihtikâr ve murabahadan tiksinirler. Zina suçunu nadiren irtikâb ederler. Eski Yunanlılar'la Romalılar'ın aksine bütün manevî fazi­letlerinin Türkiye'de parladığı görülür... **"Kibir ve azameti şeytana mahsus sayarlar. Cimrilik hiddet, oburluk, hased, tenbellikten nefret ederler. Şehva­nî hislerine hâkim olmamayı ayıp sayarlar. Kafiyen dedikodu yapmazlar. Yüksek sesle ko­nuşmazlar. Öğretmenlerine çok saygı gösterirler."**

(Guer, 1746, 1 352-3 223-4)

Türkler içinde sahtekârda çıkar ama, sahtekârlığı mutlaka Rumlar'dan öğrenmişlerdir. Zira "gerçek Türk toplumunda sahtekârlık meçhuldür." (Porter, 1769, 1-44) Başka memleketlerde hilkati ürperten, mahkemeleri utandıran, insanlık şerefini ihlâl eden vahşet olayları, Türk toplumunda yoktur. İftiralara ka­pılan, yalnız yüksek devlet görevlileridir.

Bu da refah, mevki hırsı ve hakimiyet hissinin neti­cesidir. "Halk tabakalarında hayırseverlik, doğru­luk, temiz yüreklilik hâkimdir."(d'Ohsson, IV 473)den.

    (Büyük Türkiye Tarihi, Y. Öztuna, C.II, Sh. 287)

---
26 Ocak Pazar
## İBRAHİM (A.S.)'İN BABASINI HAKK DİNE DAVETİ

"Kur'ân'da İbrahim'i de zikret! Zira İbrahim zi­yâde doğru söyler bir Nebiyy-i zîşândır. O zaman, İbrahim pederinin haline teaccüb ederek ona hita­ben dedi ki:

- Ey Babam! İşitmek ve görmek sânından ol­mayan ve sana isabet eden belâlardan hiçbir şey def edemeyen birtakım cemâdâta niçin ibâdet eder­sin? Ey Babam! Sana gelmeyen ilm-i Tevhîd mu­hakkak bana geldi, senin bilmediğini ben biliyo­rum. Sen bana ittibâ et ki ben sana doğru yolu gös­tereyim!"

Yani Habîbim! Cedd-i a'lân İbrahim (a.s.)'me hâmid-i ahlâkını ve mehâsin-i etvârını zikret ki sa­na tâbi olan ehl-i îmân menfaatlenmiş ola. Zira İb­rahim muamelâtında ziyâde doğru söyler ve halkı irşada me'mûr bir nebiyy-i zîşândır. Binâenaleyh onun izine tâbi olan doğru yola gitmiş olur.

(İbrahim (a.s.), Hz. M. Sâmi (k.s.))

---
27 Ocak Pazartesi
## ZEKÂT KİMLERE VERİLİR

"Sadaka ancak, fukaraya, miskinlere, zekât tahsildar­larına ve müellefe-i kulûba, âzâd olunması için köleye ve borçlulara, fisebilillah askerlere, yolculara verilmek üze­re Allah-ü Teâlâ Hazretleri tarafından emrolunmuş fari­zadır. Zira Allah-ü Teâlâ zekâtın masrafını bilir ve ilmi­nin muktezasıyla hükmeder. (Tevbe Sûresi: 60)

1- Fakirler; ihtiyaçlarının şiddetine binaen Cenab-ı Hakk birinci derece zekâtı fakirlere vermek üzere takdîm buyurmuştur. Zekâtı fukaradan olan akrabaya vermek efdâldir. Evvelâ muhtaç olan erkek kız kardeşine sonra bunların evlâdlarına, sonra amcalarına, halalarına, sonra bunların evlâdlarına sonra, hala dayı ve çocuklarına ve diğer akrabalara vermek efdâldir.

2- Miskinler: Bunlarda bir miktar kazanç veya sanatları var ise de ihtiyaçlarına kâfi gelmeyip maişetleri sıkıntılı olan kimselerdir.

3- Ze­kât tahsildarlarına.

4- Müellefe-i kulûba.

5- Âzâd oluna­cak kölelere verilir ki bunlarda zamanımızda yoktur.

6-Borçlu olan kimseler: Onlarda malları masraflarına, borçlarına kâfi gelmeyen kimselerdir veyahut başkaların­dan alacağı var ise de tahsili mümkün olmayan kimseler­dir.

7- Fisebilillah: Yani Allah Teâlâ Hazretleri rızası yo­lunda cihad eden asâkir-i İslâmiyenin ihtiyaçlarını te'min için vermektir.

8- Misafirler, Yolcular: Her ne kadar memleketinde malı var ise de vatanından uzak düşüp ga­rip olan kimsedir ki bu gibilere de ancak ihtiyacı miktarı zekât verilebilir.

(R. Mahmud Sâmi (k.s.), Musahabe, C. 3)

---
28 Ocak Salı
## CENNETTE BARINAMAYACAK KİŞİLER

Nâfî (r.a.), İbn Ömer (r.a.)'den; o da Resûlullah (s.a.v.)'dan naklen şöyle anlattı:

- "Allah-ü Teâlâ, cenneti yarattıktan sonra, ko­nuş emrini verdi."

Cennet şöyle konuştu:

- Bana gelen saadet bulur. Cebbar Allah, şöyle buyurdu:

- İzzetime, celâlime yemin ederim ki, şu sekiz kişi sende barınamayacaktır:

1- Devamlı içki içen,

2- Zinaya devam eden,

3- Koğuculuk eden,

4- Deyyus (Dişisini kıskanmayan. Karısını, ya­bancı bir erkekle görüp sesini çıkartmayan),

5- İş başına geçtiğinde halka zulmeden idareci,

6- Kadına yapılan cinsî fiilden kendisine de ya­pılan (mef'ûl erkek) ya da kendini karıya benzeten erkek,

7- Akraba ziyaretinden kesilen,

8- Şunu şunu yapacağını Allah adına yemin ede­rek söyleyip de bu vaadini yerine getirmeyen.

(Tenbîh'ül Gafilin)

---
29 Ocak Çarşamba
## AKRABÂ ZİYARETİ

Akraba ziyaretinde sevilen on hâl (haslet) var­dır.

1- Allah'ın rızâsı. Çünkü akraba ziyaretini Allah emretmiştir.

2- Akrabaları sevindirmiş olur. Bu mânâda ge­len bir haber şöyledir:

Amellerin en sevimlisi bir mü'mini sevin­dirmektir.

3- Meleklerin ferah duyması. Akraba ziyareti ile onlar da şad olur.

4- Müslümanlardan güzel övgü gelir.

5- Şeytan gama (kedere) boğulur.

6- Ömür artar.

7- Rızka, bereket gelir.

8- Ölmüşleri sevindirmiş olur. Çünkü babalar ve dedeler, akraba ziyaretine sevinirler.

9- Sevginin artması: Kendisinin mutlu ve üzün­tülü zamanlarında hemen başına toplanır; gerekirse yardım ederler. Bu da sevginin artmasına sebep olur.

10- Öldükten sonra, bol ecir alır. Zira sağlığında ziyaret ettiği kimseler, vefatından sonra kendisine hayır dua ederler. Her iyiliği anlatıldıkça, kendisini hayırla anarlar.

(Tenbih'ül Gâfilîn)

---
30 Ocak Perşembe
## HAC İÇİN HAZIRLANMAK VE ALÂKAYI KESMEK

Alâkayı kesmek demek, hacca gidecek olan kimse her türlü kul hakkını ödemesi ve bütün günâhlarından halisane tevbe etmesi demektir. Her hak bir alâkadır. Her alâka da karşısındaki alacaklısı gibi yakasına yapışarak:"Evinde hak­kına riayet etmeyip alay ettiğin melikler meliki'ni mi ziyaret edeceksin, böyle günahkâr ve kusurlu olarak huzuruna çıkmaktan utanmaz mısın? Kabul edilmeyip red edileceğinden korkmaz mısın? Eğer ziyaretinin kabul buyurulmasını arzu edersen emirlerini yerine getir, kul haklarını öde, bütün gü­nahlarından tevbe et gönlünü başka her şeyden kes ki kalı­bın ile Beytine yöneldiğin gibi kalbin ile de O'na teveccüh etmiş olasın. Eğer böyle yapmazsan yolculuğundan, evvelâ zahmet ve yorgunluk, neticede ise kovulup uzaklaştırılmak­tan başka bir fayda sağlayamazsın." der.

Geri dönmeyecekmiş gibi yurdundan alakasını kesmeli, vasiyetini yapmalıdır. Çünkü sefer edenin Allah-ü Teâlâ'nın koruduklarından başka, serveti her an tehlikededir. Hac yolculuğu için alâkasını keserken, âhiret yolculuğu için olacak olan alâkasını da kesmeyi hatırlamalı, çünkü o da pek yakın­dadır. Bu yolculuğunda o büyük yolculuk için ne hazırladığını düşünmeli, çünkü evvel âhir varacağı orasıdır. Bu yol­culuğa hazırlık esnasında o yolcuyu ihmâl etmesi doğru ol­maz.

**"Evinden, Allah ve Resulünün rızası uğrunda göç edip de sonra (yolda) ölen kimsenin ecri, Allah'a aittir."** (Nisa 100)

(İhyâ-ü Ulûm'id Dîn, C: 1, İ. Gâzâlî)

---
31 Ocak Cuma
## KUL HAKKININ MAHŞERDE İÂDE EDİLMESİ

İmam-ı Müslim'in "Sahîh'inde" merfu olarak rivayet ettiği Hadîs-i Şerifte Resûl-i Ekrem (s.a.v.) Efendimiz şöyle buyurmuştur:

- "Yemin ederim ki kıyamet gününde bütün haklar sahiplerine muhakkak verilecektir. Hatta (o derece ki) boynuzsuz bir koyun için boynuzlu bir koyundan kısas yapılıp intikam alınacaktır."

İmam-ı Buhârî'nin merfu olarak rivayet ettiği Hadîs-i Şerifte Allah'ın Resulü (s.a.v.) şöyle buyurmuştur:

"Her kimin zimmetinde, din kardeşinin namusuna ya­hut malına tecâvüz nedeniyle herhangi bir zülüm ve bir hak varsa dinarın ve dirhemin bulunmayacağı (Mahşer) günü gelmezden önce onunla helâllaşsın. Eğer (borçlu, zâlim kimse helâllaşmadan öldüğü takdirde) onun iyi ameli varsa ettiği haksızlıklar miktarı iyi amelinden alı­nır (ve haksızlık ettiği mazlum kişiye verilir.) Şayet onun iyi ameli yoksa hakkına tecâvüz ettiği mazlumun günah­larından alınıp zalimin sırtına yüklenir."

Merfu olarak rivayet edilen bir Hadîs-i Şerifte de şöyle buyurulmuştur:"Her kim, üzerinde bir dirhem ve bir dinar (kul) borcu olarak ölürse kıyamet gününde bu borç onun hasenatından -yani sevaplarından- ödenir. (Çünkü) orada dinar ve dirhem yoktur."

**Allah-ü Teâlâ (c.c.): "Hiçbir günahkâr kul, başkasının günah yükünü yüklenmeyecek."** (İsrâ S.:15)

Allah (c.c.) bir Âyette: **"Yemin olsun ki onlar kendi yüklerini de o yükleriyle beraber daha nice yükleri de bizzat yükleneceklerdir"** buyurmuştur. (Ankebût S: 13)

(Ölüm-Kıyâmet-Âhiret, İ. Şa'ranî, Sh. 179)

---
1 Şubat Cumartesi
## RAMAZÂNDA İNFÂK ETMENİN SEVABI

Emir'ül Mü'minîn Ömer B. El Hattâb (r.a.)'dan:

Resûlullâh (s.a.v.) şehr-ü Ramazân girdiği zaman ona "Gündüzü, gecesi namaz olan hayırlı şehr-u mazân merhaba." der ve bu ayda infâk eden muhtaç­lara yardım eden, düşman karşısında infâk etmiş gibi sevaba nail olur." buyurdu, demiştir.

**Oruç ve Namaz Günahları Affettirir.**

Resûlullâh (s.a.v.):

"Kim ihlâs ile Ramazân orucunu tutar ve namazlarını kılarsa geçmişte ve gelecekte yaptığı ve yapacağı günahları affedilir." buyurdu, demiştir. Ebû Hüreyre (r.a.)'den:

Resûlullâh (s.a.v.): "Ümmetimden bir kimsenin iş­lediği güzel bir amelin on katından yediyüz kat fazla­sına kadar mükâfat, vardır. Oruç ise bundan müstes­nadır Çünkü, Allah-ü Teâlâ oruç nefse zor gelen an­cak benim rızam için tutulan bir ibâdet olduğundan, onun mükâfatını ölçüsüz olarak vereceğim. Zîra oruç­lu yemesini, içmesini, zevk ve eğlencesini benim rı­zam için terk etmiştir." buyurdu." demiştir.

"Oruç günahlara karşı bir kalkandır. Oruçlu için iki sevinme vakti vardır. Bunlardan biri iftar vakti, öteki­si de kulun tehlikelerden Rabb'inin himâyesi altına bizzat alındığı vakittir; her ân, Allah ile yaşadığı za­manıdır." buyurulmuştur.

(Mübarek Gün ve Gecelerin Fazileti)

---
2 Şubat Pazar
## "KADİR GECESİ"Nİ ARAMAK

Bu mübarek Gece, müslümanlar için bir kurtuluş ve­silesidir. Kadir Gecesi'nin ehemmiyeti iyi kavranmalıdır. Bakınız Peygamberimiz (s.a.v.) ne buyuruyor: **"Kim Kadir Gecesi'nde (sevabına) -inanarak ihlâs ile- kâim olursa (o geceyi ibâdetle ihya ederse) geçmiş günahla­rı yarlığanır."** Yalnızca sadece bir geceyi değil, Rama­zanın son on gününü ve bilhassa tek rakamlı geceleri ih­lâs ile yapılan ibâdetlerle ihyaya çalışmalıdır.

Kadir Gecesi, içinde Kadir Gecesi bulunmayan bin aydan daha hayırlıdır. Binaenaleyh bu gecede yapılan sâlih amel, içinde Kadir Gecesi bulunmayan bin aylık ibâ­detler hayırlıdır.

Bu gece, kesin olarak bilinmemektedir. Peygamberi­miz (s.a.v.): **"Kadir Gecesi'ni, Ramazan'ın son yedi­sinde arayın."** Yine: **"Kadir Gecesi'ni Ramazan'ın son on (gününün) tekinde arayın."** buyurmuştur.

Peygamberimiz (s.a.v.) böyle mübarek geceleri çeşitli ibadetlerle ihya ederdi. Ramazan geceleri Kur'ân okurdu. Namaz borcu olan kimselerin en az bir günlük kaza na­mazı kılması efdâldir. Kaza borcu yoksa nafile kılar.

**"Cem'i ahvâlinizde ve bilcümle düşmanınıza mukâtele ve mukabele zamanında ALLAH (c.c.)'m ve RESULÜ (s.a.v.)'nün bütün emir ve nehirlerine itaat edin ve aranızda ihtilâf etmeyin ki korkmayasınız, devletiniz ve kuvvetiniz zail olmaya!. Ve düşmanınıza karşı sabr ü sebat edin, zira ALLAH (c.c.)'ın muave­neti sabr ü sebat edenlerle beraberdir."** (Enfâl:6)

---
5 Şubat Çarşamba
## ORUÇLU İKEN SADAKA VERMEK

Dinleyicilerden biri "oruçlu bir kimse sadaka verirse bunun sevabı nedir?" sorusunu sordu. Ebû Derda (r.a.) şöyle cevap verdi:

"Heyhat, heyhât... Eğer bütün insanlar bir araya toplansalar da oruçlu kimsenin verdiği sadakanın karşılığına Allah-ü Teâlâ Hazretlerinin vereceği se­vap ve mükafatı tâyin ve tesbite çalışsalar yirminin onda birini bile beyân edemezler.

## RECEP AYINDA MÜMİNLERE İYİLİK ETMEK

Abdullah b. Zübeyr (r.a.)'den rivayet edilmiştir. Bir kimse şehrullah escim olan Receb ayında bir mümini bir sıkıntısından kurtarsa Allah-ü Teâlâ o kimseye Firdevste gözünün görebildiği yükseklikte bir saray verir. Receb'e ikram ve hürmet ediniz. Zîra Allah-ü Teâlâ da size bin çeşit kerametle ikram ve ihsan eder." buyurmuştur.

Ukbe b. Selâme b. Kays (r.a.) rivayet etmiştir. Resûlullah (s.a.v.) bir kimse Recep ayında bir sadaka verirse Allah-ü Teâlâ onu cehennemden uzaklaştırır. Cehennemden uzaklaşma mesafesi yavru bir karganın uçmaya başlamasından ölünce­ye kadar uçtuğu miktar kadardır." buyurmuştur. Bazıları karga beşyüz sene yaşar demişlerdir.

(Mübarek Gün ve Gecelerin Fazileti)

---
6 Şubat Perşembe
## FITIR SADAKASININ FAZİLETİ

Resûlullah (s.a.v.) fıtır sadakasını, oruçlunun işlediği kö­tü şeylerden temizlenmesi için bir vasıta kıldı. Buna göre sadaka-i fıtır:Oruçlunun yalan, dedikodu, lâf getirip götürmek ve şüpheli şeyleri yemek ve harama bakmak gibi fena işle­rinden meydana gelen eksilmelerini karşılayan kuvvetli bir eleman oldu. Nasıl ki tevbe ve istiğfar günahları affettirici ve sehiv secdesi de namazda yanılmayı örtücü ve tamamla­yıcı ise, Fıtır sadakası da orucun yüksek sevaplarını azaltan fena ve çirkin fiilleri işlemek sebebiyle yıpranmış ve zede­lenmiş orucu tamir etmeye yarar.

Namazın noksanlığına sebep şeytandır. Şeytanın bu hile­sini etkisiz bırakan şeyde yanılma secdesidir. Kezâlik itaat­sizliğin cezası ancak şiddetli pişmanlık ile kalkabilir. Oruçta olan noksanlık da şeytanın oruçluyu kendi yoluna yönelt­mesinden ileri gelir ki işte sadaka-ı Fıtır oruçlunun şeytana uymak suretiyle yukarıda açıklanan şeyleri yapmasından do­layı meydana gelen noksanlıkları tamamlar. Bu suretle o, şeytana karşı kullanılan müessir yardımcı bir unsur olmuş olur.

Allah'ım, bizi ve bütün mü'minleri şeytanın hilesinden ve tuzağına düşürüp bizlere galebe çalmasından muhafaza et. Ve bizleri dünyanın belâ ve âfetlerinden selamette tut. Ve rahmetinle dünyadan bizleri göç ettir. Âmin. Ey ikram eden­lerin en cömerdi, en kerîmi olan Rabbımız!..

(Mübarek Gün ve Gecelerin Fazileti)

---
7 Şubat Cuma
## BAYRAMLARIN MENDÛBLARI ŞUNLARDIR:

1- Erken kalkmak

2- Gusl etmek

3- Misvak kullanmak

4- Güzel koku sürünmek

5- Giyilmesi mubah olan elbisenin en güzelini giymek

6- Allah'ın nimetlerine şükretmiş olmak için se­vinçli ve neşeli görünmek ve yüzük takınmak.

7-  Ramazan bayramında camiye çıkmadan önce tatlı bir şey yemek

8-  Yenilen şeyin kuru hurma olması

9-  Yenilecek olanın adedinin tek olması

10- Kurban Bayramında kurban kesecek olan kimsenin kurbandan yemek için yemeği namazdan sonraya bırakması.

11- Namaza erkence davranıp sabah namazın mahalle mescidinde kılarak bayram namazı için na­mazgaha ve büyük camiye gitmek.

12- Namaza giderken acele etmeyip sükûnetle yürümek

13- Namaza giderken Ramazan bayramında gizli ve Kurban bayramında açıktan tekbir getirmek

14- Namazdan dönerken mümkünse başka yol­dan gelmek.

15- Mü'minlerle karşılaştığı zaman güler yüz göstermek

16- Elinden geldiğince çokça sadaka vermek.

(Nimet-i İslâm, S. 510)

---
10 Şubat Pazartesi
## MERZİFONLU KARA MUSTAFA PAŞA

Kara Mustafa Paşa Merzifon'un merkez Marınca Köyü'ndendir. Babası Bağdad seferinde şehîd olan sipahi beğlerinden Oruç Beğ, annesi Âbide Hatun'dur. 1634'te doğmuş, 4 yaşında yetim kalmış, 42 yaşında vezir-i a'zam olmuş, 49 ya­şında azil ve idam edilmiştir.

Merzifon, İstanbul ve diğer yerlerde cami, medrese ve ima­retler, yaptıran vakıflar bırakan, sadece kendi konağında ve ma­iyetinde 5000 kişi besleyen, doyuran, yetiştiren bir büyük ve­zirdir.

İdamına sebep gösterilen II. Viyana Muhasarası (1683) iki ay on gün sürmüş, bu güzel şehri yakıp yıkmak istememiş, hat­ta şehrin birçok dış tabyaları ele geçirilmiştir. Lehistan Kralı Jan Sobieski kumandasında gelen 70.000 kişilik haçlı ordusuna karşı Kırım Hanı Murad Giray'ı Tuna Köprüsünü tutmaya me­mur etmiş, fakat Kırım Hanı, Jan Sobieski'ye mektuplar yaza­rak ve hücum için yalvaran Hanlık imamına şunları söylemiş­tir: "Sen bu Osmanlı'nın bize ettiği çevri bilmezsin. Bu düşma­nın kovalanması benim için hiçbir şeydir. Bu işin dinimize iha­net olduğunu da bilirim. Ama isterim ki onlar (Osmanlı) kendi­sinin kaç paralık adam olduğunu görsünler". İleri gelenlerin çoğunun vezir-i a'zamın mağlup olması için çalıştıkları söylenir. Vezir-i a'zam, akşam vaktine kadar yiğitçe çarpıştı, şehîd olmak için düşman askeri içine dalmaya kalktı, askerleri eteklerine yapıştılar, orduyu tekrar kendisinin toplayabileceğini söylediler. Belgrad'a çekilip hazırlıklara başladı. Sarayda kendi
yetiştirmelerinden birkaç kişi, "Merzifonlu'nun saltanatını ilân edeceğine"dâir uydurma vesikalar hazırlayıp onu âsi gösterdi­ler. Belgrad'da îdam edildi. Abdest alıp namaz kıldı. Halîfeye âsi olmamak için boynunu uzattı: "Bu halıyı kaldırın", çünkü bu Beyt'ül malındır, üzerine kanım akmasın."dedi. Şehid oldu.

---
14 Şubat Cuma
## SELMÂN-I FARİSÎ (R.A.)

Günlük geliri beş bin altındı. Otuz bin kadar müslümanın başında vali idi.

Genişçe bir abası vardı. Halka hitap edeceği zaman, bir kısmını altına alır, diğerlerine de sarınırdı.

Gelirinden bir şey almaz, dağıtırdı. Eliyle kazandığını yemek âdetiydi.

Evi yoktu. Gölgeleri takib eder, oturur dinlenirdi.

Hizmetçisini bir ise salınca, hamuru kendisi yoğurur: "Ona. iki vazifeyi birden veremeyiz." derdi.

Hurma yaprağından zenbil yapardı, bu işini şöyle anlatırdı:

- "Bunun, ham maddesini bir dirheme ödünç alıyorum. Yaptıktan sonra üç dirheme satıyorum. Satınca bir dirhemi borcuma veriyor; birini ıyâlimin nafakasına ayırıyorum. Kalanı da sadaka olarak dağıtıyorum."

İnsanlardan sadaka alıp yemezdi.

Son zamanlarda ihtiyar ve yorgundu. Bir şey taşırken titreyerek giderdi. Halk; etrafına toplanır ve eşyasını taşımak istedikleri zaman O,

- "Hayır, yerine kadar götüreceğim," derdi. O, bu halinde; bir çok belde emrinde olan vali idi.

Şöyle anlatırdı:

- Mümin: doktoru yanında olan bir hastaya benzer. Doktora; ona yara­yan ve yaramayanı bilir. Hasta, kendine zararlı bir şeyi isterse mâni olur ve yersen ölürsün der. Müminin hali budur. O bir çok şeyleri arzular; ama Allah mâni olun; ta ölünceye kadar... Sonra cennete gider..."

Derdi ki:

- Şunlara şaşılır: Dünyaya hırsla sarılır, ama ölüm onu arıyor, unutmuş ama unutulmuş değil... Güler; ama bilmez ki. Rabbı ondan razı mı. yoksa de­ğil mi?.."

Şöyle anlattı

- Allah'ın Resulü (s.a.v.) bize ant verdi ve şöyle buyurdu:

- Her biriniz taşıyacağı dünyalık, bir yolcunun taşıdığı azık kadar ol­sun."

İki yüz elli yıl yaşadı. Hz. Osman (r.a.)'ın hilafeti zamanında irtihâl etti. İrtihâli Hicri 35, Miladî 655 yılında olduğu kuvvetli rivayetler arasındadır.

(Tabakât'ül Kübra, C. 1. Sh. 79-80)

---
15 Şubat Cumartesi
## AZ YEMEK

* Yemek yemeye daha iştahı varken çekilmeye "az ye­mek" denir. Nitekim bir Hadîs-i Şerifte: "Kişi az yediği za­man gönlü (dimağı) nur ile dolar." büyütülmüştür.

* Arapların tabibi diye meşhur Haris İbni Kelede'ye "İlaç nedir?" diye sorulduğunda:"Açlık" diye cevap vermiştir. "Hastalık nedir?" diye sorulduğunda ise: "Yediği bir yemeği sindirmeden ikinci bir defa yemektir." diye cevap vermiştir.

* Peygamber sallallahü aleyhi ve sellem de:

"İnsanoğlu midesinden daha zararlı bir kap doldurma­mıştır. İnsanoğluna belini doğrultacak bir kaç lokma kâfidir. Mutlaka yemesi gerekirse, midesinin üçte birini yemeye, üç­te birini içmeye, üçte birini de nefes alıp vermeye (havaya) bırakmalıdır."

"Allah'a en sevgili olanınız; az yiyenleriniz, vücut bakı­mından daha hafif olanlarınızdır."

"Yeyiniz, içiniz, giyiniz ve sadaka veriniz, fakat israf et­meyin! Çünkü Allah, kuluna verdiği nimeti onun üzerinde görmeyi sever"buyurmuşlardır.

* İmam-ı Şafiî Hz'leri şöyle der:

"On altı yıldan beri doyasıya yemek yemedim, ancak bir defa doyasıya yemiştim, hemen kustum. Çünkü çok yemek bedene ağırlık getirir, kalbi yorar, zekâyı giderir, uyku getirir, sahibini ibâdet etmekten alıkoyar".

* Az yiyen kimsenin zihni daha açık, anlayışı daha iyi, kavrayışı daha çabuk olur. Az yiyen insanlar daha akıllı ve daha zekî olurlar. Çok yeme ve bol gıda almadan meydana gelen rutubet beyni örter, fikri perdeler, zihin tutukluğu vs. gibi zararlar meydana getirir. Çünkü çok yiyen kimselerin vücutları normalden çıkar, zekâları geziler ve dikkatsiz olur­lar.

(Tıbb-ı Nebevi Ansiklopedisi, C.: 1,Sh. 67-68-69)

---
16 Şubat Pazar
## ORUÇ REİS

Kuzey Afrika'da İslâm birliğini kuran Müslü­man Türk denizcisidir. Sayıca çok olan İspanyollar Tlemseni ele geçirmiş ve çok az sayıdaki Oruç Re­is ve maiyetindekileri takibe başlamıştır. Rio Salado Irmağı'na varan Oruç Reis kendisi ırmağı geçe­rek kurtulduğu halde ırmağın öbür tarafında geçemeyip kalan Levendlerini orada yalnız bırakmayı kendine yakıştıramamış ve tekrar geri dönerek düş­manla çarpışmış; teslim olmayı kabul etmeyip kalbine sokulan kılıçla şehîd olmuştur.

Şehadetinde 48 yaşında idi. Evlenmemiş ve ço­cuğu olmamıştır. Uzuna yakın boylu, güneşten yanmış esmer benizli, kızıl sakallı, kızıla yakın kumral saçlı, ateşli nazarlar saçan ela gözlü, çok geniş omuzlu, bünyece çok kuvvetli ve mukaavim, son derece cömert, eli açık, merhametli, âlîcenâb, işlerinde çok ciddî ve sert, otoriter, levendleri tara­fından mutlak mânâda sayılıp sevilir, korkusuz, cür'etkâr, zekî, en büyük müşkillere çâre bulmakta eşsiz, üstün silâhşor, hatâ yapılmasından hoşlanma­yan, büyük dehâ sahibi denizci idi. "Büyük bir dahî ve büyük bir fâtih olup, bir tek Türk olmayan Ku­zey Afrika'ya yerleşmesi, inanılmaz bir başarıdır. Fransız Mareşali Bugeaud, XIX. asırda Oruç'un taktiğini taklîd ederek Cezayir ülkesini fethetmiştir. (Yılmaz Öztuna, Osmanlı Devleti Tarihi)

---
17 Şubat Pazartesi
## AHMED BİN MUSA (Ebû'l Kasım Musa bin Şâkir)

Başta astronom Musa bin Şâkir'in oğulları... Üç kardeş... Birisi de Ahmed bin Musa...

Ahmed diğerleri gibi ilimle yoğruldu. Üstün kabiliyetlerini ilimle filizlendirdi. Çocukken bile içi ilimle dopdoluydu. İs­lâm dünyasında yaygın ilimleri öğrenmekle kalmadı, Avru­pa'yı da öğrendi. Halîfenin himayesini gördü. Halîfenin astro­nomu, Yahya bin Ebu Mansur'dan dersler aldı.

Kabiliyeti daha çok astronomi ve mekanik sahada kendini gösterdi. Yazdığı astronomi kitabı, Avrupalılar'a bile birçok noktada yol gösterdi.

O zamana kadar göğü dokuz kürenin kuşattığı sanılıyordu. Ahmed bin Musa bu fikri çürüttü. Kardeşi Muhammed ile bir­likte bir bakır saat yaptı.

Kardeşi Muhammed, önemli bazı yıldızların günlük doğuş ve batışlarını ve değişikliklerini hesaplamıştı. Ahmet ise kar­deşinin bu karmaşık hesaplarını son derece doğru çalışan bir cihaza uyguladı. Bu cihaz tekniğin emsalsiz bir harikasıydı. Çağın insanlarını müdhiş bir hayrete düşürmüştü.

İbni Habbân et-Taberî bu âleti görmüş, hayranlıkla seyret­miş ve düşüncelerini şu şekilde dile getirmişti:

"Samarra'daki rasathanenin önünde Musa'nın astronom ve mekanisyen oğulları Muhammed ile Ahmed kardeşlerin yap­tıkları cihazı gördüm. Küre şeklindeki bu âlet zodyak (Gök küresi) yüzeyinde kuşak biçiminde burçlardan meydana gelen bir alanların sinyalleriyle yıldız resimlerini tespit ediyordu. Su ile çalışmaktaydı. Gökte bir yıldız batınca aynı anda resmi de cihazın içinde ufku gösteren dairenin altına batarak kaybolu­yordu. Aynı yıldız tekrar doğunca, altta ufuk çizgisinin üze­rinde ismi görünüyordu.

(Devamı Yarın)

---

18 Şubat Salı
## AHMED BİN MUSA (Ebû'l Kasım Musa bin Şâkir) - 2

Görüldüğü gibi Ahmed bin Musa mekanisyen birisiydi. Ailenin tekniğe en düşkün ve ev âletleri yapmada us kabiliyetli bir evlâdıydı.

Yaptığı mekanik âletleri şöylece sıralayabiliriz:

1- Büyük hayvanların içemeyeceği, sadece küçük hay­vanların su içebileceği tekneler.

2- Her seferinde belli bir miktarda ve belli aralıklarla su akıtan banyo kapları, testiler, ibrikler.

3- Sıvıların izafî ağırlıklarını hesaplayan kaplar.

4- Boşalır boşalmaz, yerine hemen su dolduran kaplar.

5- İhtiyaca göre karışık ve ayrı su akıtabilen şişeler.

6- Fitilleri yandıkça kendi kendine çıkabilen, içlerine otomatik olarak yağ akan, rüzgârda sönmeyen lambalar.

7- Su belli bir seviyeye ulaşınca vereceği otomatik sinyallerle sulamanın tamamlandığını belirten düdüklü alet­ler (Düdüklü tencerenin başlangıcı).

8- Dâima değişik figürlerle su fışkırtan fıskiyeler... Ahmed bin Musa, daha bir çok âlet yaptı. Bunları "Kitâb'ül Hiyel" adlı kitabında uzun boylu tarif eder.

**ESERLERİ**

1- Kitâb'ül Hiyel (Harikalar Düzeni),

2- Sabit Yıldızlar Küresinin Dışında Dokuzuncu Bir Kürenin Bulunmadığı­nın Geometrik İsbâtı,

3- Sanad Bin Ali'ye Sorulan Sual,

4-Kendi Kendine Müzik Yapan Aletler.

Fakat "Kitâb'ül Hiyel" adlı eserin dışındaki eserler gü­nümüze kadar gelememiş kaybolmuştur.

(Müslüman İlim Öncüleri Ansiklopedisi)

---
19 Şubat Çarşamba
## ABDULLAH BİN MES'UD (R.A.)

Peygamber (s.a.v.) Efendimizin sırdaşıydı. Sefer zamanlarında, Efendimizin yastığı, mis­vakı ile beraber ayakkabılarını taşır ve temizlik islerine bakardı. Hallerinde ve işlerinde Peygamber Efendimiz'i andırırdı.

Peygamber (sav.) Efendimizin ayakkabısını taşıdığı zaman;ayakkabılarına saygısı icabı, en güzel giyinen ve en hoş koku sürünen olurdu.

Peygamber (sav.) Efendimizin ayakkabılarını kendisi giydirirdi. O, elinde asa, önde yü­rür, kendisi de Efendimiz (sav.) Hücre-i Saadete girinceye kadar peşinden giderdi. Meclise girdiği zaman da, ayakkabılarını çıkarır, kolları arasında içeri götürürdü. Asayı da ona verirdi.

Bacakları ince olduğundan bazı Sahabe (r.a) bakınca gülümserdi. Bu hâli duyan Peygam­ber (s.a.v.) Efendimiz şöyle buyurdu:

Nefsimi kudret elinde tutana yemin olsun; o iki ince bacak Mizanda Uhud Dağından da­ha ağır gelecek. Çok güzel Kur'ân okurdu. Peygamber (sav.) gece olunca okutur dinlerdi. Bir defa şöyle buyurdu:

- "Bir kimse; Kur'ân-ı daha yeni nazil olmuş ve tazeliği kuramamış olarak okumak isti­yorsa; İbn-i Mes'ud'un okuyuşuna göre okusun..."

Az oruç tutan, fakat çok namaz kılandı. Sorulunca şöyle derdi:

- Ben oruç tutunca namaza zayıf kalıyorum. Halbuki benim için namaz, oruçtan daha önemlidir.

Ağlar ve gözyaşları avucuna dolardı. Sonra; göz yaşlarına bakar ve şöyle derdi:

- "Yerden de böyle yaşlar çıkıyor."

Hasta olmuştu. Hz. Osman k Affân (fa) ziyaretine gitti ve aralarında şu kısa konuşma geçti. Hz. Osman (r.a.) sordu:

- Bir şikâyetin var mı?

- "Günahlarım..."

- Bir arzun?

- "Rabbimin rahmeti..."

- Sana tabib çağıralım mı?

- "Bana hastalığı tabib mi verdi?"

- Sana Beytül-Malden bir nafaka bağlanması için emir vereyim mi?

- "Öyle bir şeye ihtiyâcım yok."

- Kızların için olsun...

- Kızlarımın fakire düşeceğinden mi korkuyoruz? Hayır.. Ben onlara emrettim; çalışacak ve her gece VAKIA Sûresini okuyacaklar... Ben Peygamber (sav.) Efendimizden bu konuda şu Hadîs-i Şerifi işittim:

"Bir kimse her gece VAKIA Sûresini okursa ona hiç dünyalık sıkıntısı gelmez."

(Tabakat-ÜI Kübra, C: 1, Sh.75-76-77)

---
20 Şubat Perşembe
## ZENGİNLER, FAKİRLERE YARDIM ETMEK BORCUNUZDUR

Kâinatı yoktan var eden dilediğini fakir istediğini zengin eden âlemlerin sahibi yüce Rabbimize sonsuz hamd-ü sena­lar olsun. Bugün İslam'ın "Zekât" emrinden bahsedeceğiz. Allah (c.c:) indinde yegâne din olan İslâm beş şey üzerine bina edilmiştir. Bunlardan birisi de "zekât'tır.

Zekât farz olup terki kat-i surette caiz değildir. Zekât di­nin direği olan namazla birlikte Kur'ân-ı Kerîm'de onsekiz yerde zikredilmiştir. Bunu Âyet-i Kerîmede açıkça, anlıyo­ruz. Allah (c.c.) buyuruyor: "Namazı dürüst olarak vaktinde kılınız ve zekâtı veriniz."

(Bakara: 110)

Zekâtı vermekle müslümanlar İslâm'ın bu emrine uyma noktasına ermiş olurlar. Zekât ibadetini yapmayıp diğerleri­ni yapanlar günahkâr olurlar. Tam bir mü'min olamazlar İs­lamın emirlerinden biri olan zekât ulvî bir ibâdettir ve in­sanlığın kurtuluşu için güzel bir yoldur. Zekâtı terk etmek Allah (c.c.)'a isyandır. Fakirin hukukunu mendir.

Bugün müslüman asıl sahibi olmadığı dünya malına sarılmaktan son derece sakınıp yakınlarını, çevresini kom­şularını ülke ve dünya müslümanlarını hülâsa fakirleri düşünmelidir.

İşte müslüman! Malın mülkün varlığına aldanmayasın. Zekât kazanılan mal için şükrün ifadesidir. Sen bu borcunu ifadeden gafil olma. Zekât veren Allah (c.c.)'ın rızâsını kazanmaktan daha kârlı bir şey yoktur.

Cenâb-ı Hakk zekâtını veren yüce cemâlini gören ve rı­zâsına nail olanlardan eylesin (Âmin).

(Tebliğ Dergisi)

---
21 Şubat Cuma
## ALAY ETMEK

Allah (c.c.) katında gerçek din olan İslâmiyet, bir dünya ve âhiret nizâmı olarak insanların uyacakları düstûrları en ince noktasına kadar va'z etmiştir. En küçük bir mesele dâhi İslâm'ın bu nizamlamasının hâ­ricinde kalmamıştır. İnananları şüphe götürmez bir şe­kilde kardeş yapan İslâm, onların bir cemiyet ve ce­maat olarak yaşayabilmeleri için kesinlikle uyacakları kaideleri de beyan etmiştir.

Mü'minlerin içtimaî münasebetlerinde sakınmaları gereken yasaklardan biri de "alay" mevzuudur.

Alay etmek: Bir kimsenin basit söz ve hareketleri­ne gülmek, onu küçümsemek, ona eziyet etmek sure­tiyle yapılır.

Rabb'imiz buyuruyor:

**"Ey îmân edenler, bir kavm diğer bir kavm ile alay etmesin. Olur ki (Alay edilen Allah (c.c.) indinde) kendilerinden daha hayırlıdır. Kadınlarda kadınları eğlenceye almasın. Olur ki onlar (eğlenceye alınanlar) kendilerinden daha hayırlıdır"**

(El Hucûrat S., A. 11)

Müslüman, hiç kimse ile, müslüman olmayan in­sanlarla, hatta hiç bir yaratıkla alay edemez. Cenab-ı Hakk (c.c.) her şeyi en güzel kıvamda yaratır. O (c.c.) (haşa) abesle iştigal etmez. İnanan kişi yaratandan ötürü yaratılanı sever. Mahlûku sevmekle Allah (c.c.)'ı sevmiş olur.

(Tebliğ)

---
22 Şubat Cumartesi
## ÖLÜLERİNİZİ HAYIRLA ANINIZ

Ebû Hafs el-Alûsî'nin rivayet ettiği Hadîs-i Şerîf şöyledir:

"Enes (r.a.), Resûlüllah (s.a.v.)'dan bir sual sorarak, şöyle dedi:

- Ya Resûlallah! Biz ölülerimiz için sadaka verir, onlardan dolayı hacceder, onlar için dua ederiz. Acaba bunlar, onlara ulaşı­yor mu?

Efendimiz (s.a.v.) buyurdu:

"Evet, şüphesiz onlara ulaşıyor ve herhangi birinize bir tepsi üzerinde sunulan bir hediyeye sevinmeniz gibi, onlar da buna sevi­niyor."

Yine Enes'ten rivayet edilen bir Hadîs-i Şerîf'te, Efendimiz (s.a.v.) şöyle buyuruyor:

"Kim ki, mezarlığa varır ve "Yasin" Sûresi'ni okursa, kabirdekilerin azabı hafifler ve onların sayısınca ona hasenat yazılır."

Efendimiz (s.a.v.) bir Hadîs-i Şerîf'te de:

"Ölüleriniz üzerine Yasin okuyunuz." buyurmuştur.

"Ahkâm" adlı kitabın sahibi Abdulhak, eserlerinde şöyle bir Hadîs-i Şerif rivayet ediyor:

"Ölü, mezarında boğulmakta olan bir insan gibidir. Oğlundan, kardeşinden veya herhangi bir dostundan yardımına gelecek bir dua beklemektedir. Ona böyle bir dua ulaştığında, onun için dünya­dan ve bütün dünyadakilerden daha sevimlidir."

Başka bir yoldan da, bu Hadîs-i Şerîf şöyle rivayet edilmiştir:

Resûlüllah (s.a.v.) şöyle buyurdu:

"Mezarda ölünün durumu, her şeye yapışan bir boğulan adamın durumu gibidir. Çocuğundan, babasından, kardeşinden veya bir ya­kınından, dua beklemektedir.

Şüphesiz sağların duâlarından, ölülerin kabirlerine dağlar gibi nurlar dâhil olur."

(İslâmda Kardeşlik, Şa'ranî)

---
23 Şubat Pazar
## SÛR'A ÜFÜRÜLMESİ

Sûr, boynuz şeklinde gayet büyük nûrânî bir cisimdir ki İsrafil (a.s.) ona vekil ve me'mûr kılınmıştır. Zamanı gelip de izin ve irâde sudur edince İsrafil (a.s.)'in üfürmesi ile ondan gayet şiddetli bir ses çıkar ki gerek yerde ve gerek göklerde bulunan bütün canlılar ölür. Yalnız, Cebrail, Mikâil, İsrafil ve Azrail ile daha bazı melekler ölmezler. Çünkü bunlar sûr'dan sonra öleceklerdir. İşte buna "Nefha-i Ulâ" denir ki bunun vuku'u ile bütün can­lılar ölürler. O sırada şiddetli yer sarsıntıları, dehşetli volkanlar zuhur ederek dağlar, ağaçlar, binalar, taşlar ha­vada kuş gibi uçarlar. Gökler eriyip dökülür. Güneşler, aylar, yıldızlar hep düşerler. Kâinatta herc-ü merc husule gelir. Bunun üzerine bu âlem kırk yıl ıssız olarak kalır. O esnada şiddetli yağmurlar yağar. Sonra Allah (c.c.) ilâhi kudreti ile yeri düzeltir ve herkesin parçalanıp dağılmış olan aslî parçalarını -kuyruk sokumunda çürümek kabul etmeyen latîf bir kemik üzerine- toplayarak ve her parça­yı kendi hususî yerine koyarak ölülerin cesetlerini icat ve inşâ eder. İlk olarak İsrafil (a.s.)'ı diriltip bir defa daha Sûr'a üfürmesini emreder. İsrafil (a.s.)'in daveti üzerine bütün ruhlar Sûr'da toplanırlar. Allah (c.c.) tarafından "Her ruh kendi cesedine dönsün" diye emr olunur. İsrafil(a.s.) da Sûr'a üfürür. Ruhlar çıkarak her ruh gidip kendi cesedine girerek gerek insan, gerek melek, cin ve şeytan­lar vesair hayvanlar, cümle ölüler dirilir. Şaşkın şaşkın etrafa bakmaya başlarlar. Ne yolda muamele olunacağına korku ve dehşetle intizâr ederler. Buna da "Nefha-i Sâni­ye" denir.

(F. M. ve İslâm, Atıf Hoca, Sh. 190)

---
24 Şubat Pazartesi
## OSMANLI SARAYINDA NAMAZ MERASİMİ

Osmanlı padişahlarının hepsi de şehzadeliklerinden itibaren sıkı bir İslâm terbiyesi alırlar, dînin bütün vecîbeleri gibi namaz kılmayı da îtiyat haline getirirlerdi. Bu sebepledir ki geçen yüzyıla kadar sabah na­mazlarını saray camiinde, saray mensuplarıyla kılmaları kaçınılmaz bir hareketti.

Ayasofya Camii'nde sabah ezanının okunduğunu işiten saray müez­zini, kütüphane merdiveni üzerinde ezan okurdu. O esnada ezam bekle­yenler koğuşlarından muntazam bir halde çıkarak camiye gelirlerken, padişah da Dârüssaâde ağası ve harem-i hümâyun ağalarıyla birlikte ca­miye gelirdi. Hünkâr bu gelişinde cami önünde silâhtar, çuhadar, anah­tar ve peşkir ağaları tarafından karşılanır, daha sonra hepsi hünkâr mah­filinde yerlerini alırlardı. Sünnet-i Şerif kılındıktan hemen sonra padişa­hın işareti üzerine Dârüssaâde ağası ellerini dizlerine vurup işaret verin­ce müezzin kaamete başlar ve sabah namazı böylece kılındıktan sonra padişah mabeyne geçer, ağalar da koğuşlarına dönerlerdi. Diğer namaz vakitlerinde padişah hangi köşk veya dâirede bulunuyorsa, namazını nö­betçi imam ve iki güzel sesli müezzin ile bulunduğu yerde kılardı.

Cuma, bayram, cenaze gibi umûmî namazlara gelince: padişah, cu­ma namazını vükelâdan ve saray mensuplarından bazıları ile beraber se­lâtin camilerinden birinde kılardı. Hilâfetin Osmanoğullarına geçişiyle, Yavuz Sultan Selim'den itibaren cuma namazlarında "Selâmlık Mera­simleri" tertibi âdet oldu. Padişahlar seferde bulundukları zaman eğer karargâhları büyük bir şehrin yanında ise bu şehirde cuma namazı se­lâmlığı yapılırdı. Yavuz Sultan Selim Tebriz'de, Kanunî Budin'de; Sul­tan IV. Murad ise Revân ve Bagdad'da parlak cuma selâmlığı yapmış­lardır.

Sonraları cuma günleri öğleden evvel saray kapısından gidilecek ca­miye kadar emniyet gayesiyle yol kenarlarına asker dizilmeye başladı. Sultan III. Murad yeniçerilerin taşkınlığından çekinerek saltanatının son iki yılında cuma selâmlığına çıkmamıştır. Bayram namazları aynı tür merasimle daha ziyâde Sultanahmet Camii'nde kılınırdı.

(Teşkilât ve Teşrifatının, A .Seyid Beğ, Sh. 157)

---
25 Şubat Salı
## İMAM-I ÂZÂM (HZ.) KEREMİ, AHLÂKI, ZÜHD VE TAKVASI

İmam-ı A'zam Hazretlerinin sabrı ve nezaketini belirten şu va­kada çok dikkat çekici olduğu kadar ilim adamlarına irşad konu­sunda çok güzel bir örnek teşkil etmektedir.

Rivayet edilir ki İmam A'zam Hazretlerinin bitişik bir komşu­su vardı ki içkiye müptelâ olup gece -evine- sarhoş olarak gelir ve gece yarısına kadar çalgı çalıp şarkı söylerdi. İmam A'zam bu içki müptelâsı komşusunun eziyetine sabr ve tahammül gösterir, kom­şuluk hakkına riâyet etmek için kendisine bir uyanda bulunmazdı. Bir gece bu komşusunun sesi sadası kesilmiş. Bunun üzerine İmam A'zam Hazretleri: Acaba hasta mı oldu, yahut bir kazaya mı uğradı, diyerek derhal evine gitti ve hanımına: Her gece komşu­muzun çalgı ve şarkı seslerine alışmıştık; bu gece ise sesi, sedası kesildi. Acaba hasta mıdır, yahut başına bir iş mi geldi diye sor­maya geldim, deyince hanımı mahcup bir eda ile: Yâ İmam bu ge­ce meyhaneden gelirken polislere rastlamış ve sarhoş olduğu için kendini yakalayıp hapsetmişler, dedi. Bunun üzerine İmam Âzam o şehrin valisine kadar gitti. Vali İmam'ı görünce karşılayıp saygı ve ikramdan sonra ziyaret sebebini sormuş. O da durumu anlatmış ve hapsedilen bu komşusunun serbest bırakılmasını istediğini be­lirtmiş. Vali bu ricası üzerine derhal o komşuyu hapisten çıkarıp kendisine teslim etmiştir. Beraber dışarı çıktıklarında bu komşusu­na karşı gayet nazik davranarak: Senin çalgının sesine alışmıştık, bu gece sesin sedan çıkmadı, çoluk çocuğun nafakasını sormadık, bir yardımda bulunmadık, deyip çok miktarda para verdikten son­ra meyhanecide ne kadar borcun varsa ben ödeyeyim, deyince adam İmam A'zam'ın bu nazik muamelesinden son derece mahcûb kalarak hemen o anda tevbe ve istiğfar edip İmam A'zam'ın ders halkasına devam etti ve kısa zamanda ilim tahsilini tamamla­yıp fakihlerden biri oldu.

(Fıkh-ı Ekber, Aliyy'ül-Kâri Şerhi, İmam A'zam, sh. 19)

---
26 Şubat Çarşamba
## O ALLAH (C.C.) BİRDİR

İnanan kimse bilmelidir ki, Allah'ı kalben tanıyıp, diliyle bunu açığa vurmayan kâfir, Allah'ın birliğini diliyle ikrar ettiği halde kalbiyle tasdike yanaşmayan da münafıktır.

Mü'min, Allah'ın hiçbir varlığa benzemediğini bil­mek zorundadır. Çünkü Cenâb-ı Hakk şöyle buyur­muştur:

**"O'nun (Allah'ın benzeri olmak şöyle dursun) ben­zeri gibisi (dâhi) yoktur. O, hakkıyla işiten, kemâliyle görendir".** (Eş-Şûrâ: 11)

Bil ki tüm eşya yaratılmıştır, yaratılana ise bir ya­ratan lâzımdır. İşi yapan, gördüğü işe benzemediği gi­bi Halik da benzemez. İnsan, kendi zâtını ilmine tesbîh etmediği gibi, yaratıcının yaratıklara benzetilmemesi öncelikle gerekir. Allah'ın eli, dili, cismi ve ben­zeri uzuvları olduğunu ileri süren küfre gider. Birisi sana: Bana Rabbini vasfeyle derse, besmeleyi çek, İhlâs sûresini oku ve biz o Allah'a teslim olanlardanız de. Sûre-i İhlasın meâlî şöyle:

**"De ki: O, Allah'dır, bir tekdir. (O), Allah'dır, sameddir (zeval bulmayan bir bakîdir, dâimdir, herkesin ve her şeyin doğrudan doğruya muhtaç ol­duğu ve kasd ettiği yegâne varlıktır, ulular ulusu­dur). Doğurmamıştır, doğurulmamıştır O. Hiçbir şey O'nun dengi değildir."**

(Sevad'ül A'zam, Sh. 52)s

---
27 Şubat Perşembe
## İMAM-I BUHÂRÎ

Allah ondan razı olsun.

Adı Muhammed. Babasının adı da İsmail... Buhara'lıdır. Meşhur Buhârî-i Şerifin müellifidir. İlmiyle âmil olan bir âlimdir. Her anıldığı yerde, rahmet-i İlahi'ye nazil olur.

Bütün yılını oruçlu geçirirdi. Yediği pek az olurdu. Son zamanlarında yemek işini o kadar azalttı ki; günde, ya bir hurma yerdi; ya da bir badem.

Vera haline sahipti. Hiçbir şüpheli işe yanaştığı görülmedi.

Allah-û Teâlâ'dan utanır ayak yoluna gitmemek için az yerdi.

Hicretin. 194. miladın, 809. yılında Buhara'da dünyaya geldi. Hicretin, 256. miladın, 869. yılında, ramazân, bayramı gecesi irtihâl etti. İrtihâli Semerkand'a iki fersah uzakta bulunan Hanterk'te vuku buldu.

Çok defa şöyle derdi:

- Bana göre insanların öveni de, kötüleyeni de aynı.

Şöyle buyururdu:

- İsterim ki; Rabbıma kavuştuğum zaman, hiç gıybet etmemiş olayım ve böyle bir şey için kimse beni aramaya...

Ömründe alışveriş etmedi. Ne bir şey sattı; ne de aldı.

Gecenin ilk saatlerinde biraz uyurdu. Sonra kalkardı. Hadis yazdığı ge­celeri, birkaç defa uyur, kalkardı. Bir Hadîs-i Şerif yazar; sonra başını ko­yar uyur. az sonra yine kalkardı. Abdest alır, kandiline yağ döker lambasını yakar, yine yazmaya başlardı. Bazı gecelerinde; bu hâli yirmi defa tekrar et­tiği olurdu.

Her gecenin sonuna doğru on üç rekât namaz kılardı. Ne hikmetse, son rekâtını tek yapardı.

Ramazân-ı Şerif gecelerinde arkadaşlarına namaz kıldırırdı. Her kıldır­dığı namazda Kur'ân-ı Kerîm'in üçte birini okurdu. Ve üç günde bir hatim yapardı. Sonra da duasını. Dua bittikten sonra Şöyle derdi: Her hatim so­nunda yapılan dua makbuldür..."

Buharî-i Şerife yazdığı her Hadîs-i Şerif için iki rekât istihare namazı kılmış ve Allah'a şükretmiştir.

Yalnız babasının malını yerdi... Çünkü onu helâl bilirdi. Ayrıca babası:

- Malıma; bir dirhem veya şüpheli malın karıştığını bilmiyorum, de­mişti.

(Tabakât'ül Menâkıb, Sh: 238-239)

---
28 Şubat Cuma
## OSMANLI DEVLETİNDE AZINLIK HAKLARI

"Din ayrılığının yerli Hıristiyan halkta az mukave­met yaratmış olması hayrete değer..."

Fakat Hıristiyan halk kendisine Türkler tarafından bahş edilen ve çağ Avrupası'nda meçhul olan din hür­riyetinden memnundu. Türk hâkimiyetinden yerli Hı­ristiyanlar şu bakımdan da memnundurlar ki vaktiyle, Türkler gelmeden önce ülkeleri devamlı asayişsizlik ve tahribat içindeydi. Şimdiyse sükûn hüküm sürüyor­du. Balkan Yarımadası'ndaki milletler çoktan beri unuttukları bir güvenlik içinde yaşıyorlardı. Köylü en değerli ziynet eşyasını takıp gezebiliyordu. Macaris­tan'da, Osmanlı idaresinde bir defa Macar köylüleri isyan ettiler; ama Türk idaresine karşı değil Macar derebeylerine karşı. Türkler önce Macaristan'ı kasıp ka­vuran haydut çetelerini yok etmişlerdi. Vergi Türkle­rin Hıristiyanlardan aldıkları cizye de dahil Bizans İmparatorluğu zamanından daha da azdı. Bizans İmparatorluğunu yıkan Türkler derebeyi malikâneleri­ni parçalayıp sahiplerine verdiler. Fakat mütevazı köylünün toprağına dokunmadılar. Şehirdeki Hıristiyanın dükkanına ve tezgâhına dokunmadılar. Viyana bozgunundan sonra Venedikliler geçici olarak Sakız ve Mora'yı işgal ettiklerinde o derece halka zulüm yaptılar ki Osmanlılar'ın yeniden gelişini büyük bir sevinçle karşıladılar." (Graudeur de L'Asie'den)

(B. Türkiye Tarihi, Y. Öztuna, C. 10, Sh. 214-215)

---
1 Mart Cumartesi
## BALIN FAYDALARI

* Kur'ân-ı Kerîm'de yüce Allah: **"Rabbin bal arısına"dağ­larda, ağaçlarda ve hazırlanmış kovanlarda yuva yap, sonra her çeşit bitkiden ye; sonra da -bal yapman için- Rabb'inin göster­diği yollardan boyun eğerek yürü!"** diye öğretti. O'nun karınla­rından renkleri çeşit çeşit bir içecek çıkar ki onda insanlar için şifâ vardır. Düşünen bir millet için bunda ibret vardır." (Nahl: 69) buyurmaktadır.

* Peygamber (sallallahü aleyhi ve sellem) ise balın şifâ olduğunu şöyle açıklamaktadır: **"Üç şeyde şifâ vardır. Bal şerbeti içmekte, kan aldırmakta ve dağlama yaptırmakta, fakat dağlamayı sevmem."**

"Şifâ iki şeydedir. Biri Kur'ân okumakta diğeri ise bal şer­beti içmektedir." buyurmuştur.

     * Bal ılık su ile şerbet yapılıp içilirse mide hastalıkları için şifâdır.

     * Bal KC ve göğsü temizler. Yılan-akrep sokmasına karşı faydalıdır. Bitlenmiş vücûda ve bitlenmiş saçlara bal sürüldüğü zaman, bit ve bit yavrularını öldürür, saçı uzatır ve güzelleştirir. Bal ile diş fırçalanacak olursa, dişleri beyazlatıp parlatır, diş ve diş etlerinin sağlığını korur.

     * Eğer bal ile gargara yapılacak olursa boğaz şişlikleri, boğ­maca, bademcik ve boğaz iltihabı için gayet faydalıdır.

     * Bal öksürüğe gayet iyi gelir, idrarı çoğaltır, mideyi ve ba­ğırsakları yumuşatır, gözenekleri açar, zehirlenmeye ve kuduz köpek ısırmasına karşı faydalıdır.

     * Bal cildi temizler güzelleştirir, ilâçların içine katıldığı za­man onların kuvvetini uzun müddet korur.

* Bal hem kabızlığı gideren ve hem de ishali durduran bir ilâçtır. Ancak ishali durdurması hemen olmayıp birkaç kez kul­lanılması gerekmektedir.

(Tıbb-ı Nebevî Ans., C: 1, Sh: 77-85)

---
2 Mart Pazar
## PEYGAMBERİMİZ (S.A.V.)'İN CİHANŞÜMUL ŞEFKAT VE MERHAMETİ

Hz. Âişe (r.a.):

- Yâ Resülallah! Başına, Uhud Savaşı gününden daha şiddetli bir gün geldi mi? diye sormuştu. Peygamberimiz (s.a.v.):

- Gerçekten senin kavminden, başıma neler geldi neler!

Onlardan, başıma gelenin en şiddetlisi, Akabe Günü gelmiştir:

Kendimi, İbn-i Abd-i Yâlil b. Abd-i Külâl'e arz etmiştim. O, bana arzum hususunda icabet etmedi.

Ben de üzgün olarak yüzümün doğrusuna doğru yollandım. Ancak, Karnü's Seâlib'de kendime gelebildim de başımı kaldırdı­ğım zaman ne göreyim! Bir bulut ki, beni gölgelendirmiş.

Baktım: İçinde Cebrail.

Hemen bana seslenerek:

- Muhakkak ki Yüce Allah (c.c.) kavminin sana söylediklerini ve sana verdikleri red cevabını işitti de, onlar hakkında, dilediğini kendisine emr etmen için sana Dağlar Meleğini gönderdi, dedi.

Arkasından Dağlar Meleği bana seslendi ve selâm verdi, sonra:

- Yâ Resûlallah! Şüphesiz ki Allah (c.c.) kavminin sana söy­lediklerini işitti. Ben Dağlar Meleği'yim!

Senin dilediğini emr etmen için, Rabbın beni sana gönderdi.

İmdi ne dilersen dile!

Eğer, üzerlerine iki dağı kapamamı dilersen, kapayayım! dedi.

- Ben, bilakis, dedim, Allah (c.c.)'ın onların bellerinden sırf Allah'a ibadet edecek, O'na hiç bir şeyi şerik koşmayacak kimseler çıkmasını dilerim!

Cebrail (a.s.):

- Şüphe yok ki, Yüce Allah (c.c.) sana boyun eğmelerini gö­ğe, yere ve dağlara emr etti, dedi.

Peygamber (s.a.v.):

- Ümmetimin cezalarının geciktirilmesini dilerim.

Belki Allah (c c.)'a tevbe etmeleri kendilerine nasîb olur! bu­yurdu.

(İslâm Târihi, M. A. Köksal, C. 11, Sh: 452-453)

---
3 Mart Pazartesi
## EBÛ HÜREYRE (R.A.)

Küçücük bir kedisi vardı. Ebû Hureyre lâkabını o yüzden almıştı... Derdi ki:

- "O kimseler ki, înzâl eylediğimiz hidayet ve beyyinelerimizi gizlerler (Bakara:159) Âyet-i Kerîmesi inmemiş olsaydı, size hiçbir şey söylemezdim."

Peygamber (s.a.v.) Efendimizin Âshâb (r.a.)'ı arasına karışmadan önce; halka karın tokluğuna hizmet ederdi. Kimseden hiçbir şey istemezdi.

Her gün onikibin tesbih duası okurdu. Soranlara şöyle derdi:"-Günahım kadar tesbih okuyorum...."

Bir defa cariyesi yanlış bir iş yaptı. Kamçıyı vurmak için kaldırdı; fakat vurmadı, şöyle dedi:

- "Eğer kısas korkusu olmasaydı; seni sızlatırdım. Canını yakmayacağım; seni değerini verene satacağım. Git artık, Allah rızası için hürsün..."

Hanımı, hizmetçisi, kendisi... Geceyi üçe bölmüşlerdi. Sıra ile gece ibade­tine kalkarlardı. Biri bitirince, öbürünü; o bitirince de diğerini uyandırırdı. Sıtma üzerine bir cümlesi:

- Hastalıkları arasında en çok sıtmayı severim. Çünkü sızısı bütün vücu­du kaplar... Her mafsalın sevap almasına sebep olur."

Derdi ki:

- "Hastalığa, görsünler ve işitsinler gibi şeyler karışmaz. O, tahammül edene mükâfatlarla doludur."

Abdülkadir Geylânî Hz. hastalığı üçe böler: Ceza, kefaret, derece almak.

Ceza: sert ve sabırsız kimseye...

Kefaret: Hâline razı olup sabırlı olana.

Derece almak: Hastalıktan sonra içi ferahlayana, bütün hâlinde Allah'ın emrine boyun eğip razı olana.

İrtihâli yaklaştığı zaman; ağlamaya başladı. Sebebini sordular;şöyle anlat­tı:

- Ağlıyorum, çünkü yolum uzun... Azığım az... Aniden gözüm açılacak, fakat nerede? Cennette mi, yoksa ateşte mi?.. Hangisi beni kapacak bilemiyo­rum..."

İrtihâli: Hicrî 57-58 ve Milâdî, 676-677 yıllarına rastlar.

(Tabakât'ül Kübra, C: 1, Sh:85-86)

---
4 Mart Salı
## AKINCILAR

Türk fütuhat tarihinin unutulmaz unsuru olmuşlardır. Akıncı Ocağı Türk ordusu­nun en seçkin sınıfını teşkil ediyordu. Akıncılar Avrupa'da "serhad" denilen hududa ya­kın yerlerde otururlar her türlü vergi, teklif ve resimden muaf olurlardı. "Akıncı Kanun­namesi" denilen husûsî kanunlar vardı, buna göre hareket ederlerdi. Türk umumî valile­rinden emir almazlar doğrudan doğruya padişahın şahsına merbut olurlardı. Bu ocak sa­yesinde Avrupa devletlerinin Türk sınırına tecâvüz ermeleri son derece zor bir mesele haline gelmiştir. Avrupa'nın manevî kudretini imha etmişlerdir. Akınlar son derece gizli ve ani emirlerle vuku bulurdu. Akıncı subayları birkaç Avrupa dili konuşurlardı. Akıncı Ocağına mensup Türk casusları yerli halkın arasına karışmış bir halde bütün Orta Avru­pa'da dolaşıp bilgi toplarlardı. Bu malumat üzerine akınlar planlanır, kollar ayrılır, vu­rulacak yerler tespit edilir, akın müddeti kararlaştırılırdı.

(B. Türkiye Tarihi. Y. Öztuna. C. II, Sh: 312)

## II. MURAD'IN VASİYETNAMESİ

II. Murad aslı Arapça olan ve oğlu tarafından aynen riâyet edilen vasiyetnamesinde şöyle der:

"Öldüğüm zaman beni Bursa'ya camiin yakınındaki oğlum Alâeddin'in 34 arşın yanına gömünüz. Mezarımın üstüne, büyük hükümdarlar için yapılan muhteşem türbe­lerden birini yaptırmayınız. Vücudumu doğrudan doğruya toprağa gömünüz ki Cenab-ı Hakk'ın rahmetine işaret olan yağmur üstüme yağsın. Mezarımın etrafına dört duvar ya­pınız ve hafızların oturmaları için kenarına mahaller koyunuz. Etrafıma, evlât ve akra­bamdan kimseyi gömmeyiniz. Eğer Bursa'da ölmezsem, nâşımı oraya naklediniz. Bu nakil bir Perşembe olsun ki Cuma günü cereyan edebilsin."

(B. Türkiye Tarihi. Y. Öztuna, C. II, Sh: 429)

## OSMANLI'DA HAYVAN SEVGİSİ

d'Ohssen der ki; "Türkler köpekleri evlerine almazlar. Fakat mahallelerde barındırıp beslemek için her türlü tedbir mevcuttur. Kedilere ise daha fazla alaka gösterilir. Bunun bir sebebi Peygamber (s.a.v.)'in kedileri sevmesidir. Bundan dolayı Türkler, evlerinde bir veya birkaç kedi beslemekten hoşlanırlar. Türkler etleri yenilmeyen hayvanların öldürül­mesini vahşet sayarlar. Bir çok Türk, avcılardan hayvan ve kuş satın alıp âzâd eder.

Busbecq; hayvanlara eziyetin kanunla yasaklandığını yazmakta ve bir kuşa eziyet eden bir kuşçunun amme suçu işlemek isnadıyla kadı huzuruna çıkarıldığını hayretle kaydetmektedir.

(B. Türkiye Tarihi, Y. Öztuna. C. II, Sh: 277-280)

---
5 Mart Çarşamba
## KUR'ÂN-I KERÎM KATARAKT AMELİYATLARINA İŞARET EDİYOR

Peygamberler (a.s.) her yönüyle insanların önderidir Maddî ve manevî her sahada insanlara yol gösterirler. Peygamberlerin mu'cîze gösterirken, bir taraftan kendi peygamberliklerini isbat eder bir taraftan da gelecek nesilleri, benzerlerini yapmaya teşvik ederler.

Kur'ân-ı Kerîm, Hz. Yakup Peygamber (a.s.)'in gözüne perde gelmesinden (katarakt) ve Hz. Yusuf Peygamber (a.s.)'in bir mu­cizesinden söz ederken hem hastalığın sebeplerinden birine ışık tutuyor, hem de tedavisinin mümkün olabileceğini gösteriyor.

Kataraktın sebebi sadece ihtiyarlık değildir. Modern tıp ilmi hastalığın sebepleri arasında; tansiyon yüksekliğini, çok ağlamayı çok üzüntüyü de sayar. Modern ilmin bir asır önce keşfettiği bu gerçeğe Kur'ân-ı Kerîm şu Âyetiyle işaret etmiştir. "Yakup (as) oğullarından yüz çevirdi. "Ey Yusuf'un ayrılığı ile bana gelen hü­zün!" dedi ve kederinden gözlerine ak düştü; artık derdini gizleyip duruyordu." Hz. Yakup Peygamber (a.s.)'in, gözünü nasıl tedavî ettiğim de diğer bir Ayet şöyle anlatıyor:

"Sonra babasının durumunu sorup fazla ağlamaktan gözlerinin görmediğini öğrenince şöyle dedi: "Şimdi siz benim şu gömleğimi götürün de babamın yüzüne bırakın, gözü görür hale gelir."

Yakup (a.s.) oğlunun gömleğini gözüne sürdü. Derhal tansiyo­nu normale döndü, üzüntüsü geçti, yerine sevinç ve ferahlık geldi Gözleri de eskisi gibi görmeye başladı. "Fakat hakikaten müjdeci gelip de gömleği (Yakup (a.s.)'un yüzüne bırakınca gözü açılıverdi. Ben size Allah (c.c.) katından vahy ile sizin bilmeyeceklerinizi bilirim demedim mi? dedi."

(Müslüman İlim Öncüleri Ans., Sh: 38)

---
6 Mart Perşembe
## ALLAH (C.C.)'IN BİRLİĞİ

Allah-û Teâlâ zâtında birdir. Fakat bu birliği sayı cihetinden değil, ortağı bulunmamak yönündendir.

Birliğinin sayı cihetine inhisar etmemesi, kendinden sonra bir var edicinin bulunduğu vehmini ortadan kaldırmak içindir. Zira aded mânâsı üzerinde düşünülünce, başka sayılar da akla gelir. Halbuki Cenab-ı Allah zâtında ve sıfatında eşi, benzeri ve ortağı yoktur. Allah'ın varlığı ve birliğine Kur'ân-ı Kerîm'den delil İhlâs Sûresi'dir. Cenab-ı Allah İhlâs Sûresi'nde şöyle buyuruyor: "De ki: Allah birdir. Allah kimseye muhtaç değildir. Doğmamıştır. Doğurmamıştır. Kendisine hiç kimse emsal olmamıştır."

Yani Allah zâtında ve sıfatlarında tektir, herkes ona muhtaçtır. O, kimseye muhtaç değildir, sonradan var olan yaratıkların mahallî değildir, sonradan yaratılmış da değildir. Hiç bir varlık kendisine denk olamaz. Burada Mekke kâfirlerine reddiye vardır. Onlar şöyle demişlerdi: Melekler Allah'ın kızlarıdır. Allah doğurmamıştır, ifa­desiyle bu inanç yıkılmıştır. Yahudilere de reddiye vardır. Yahudi­ler de şöyle demişlerdi: Üzeyr, Allah'ın oğludur. Yani Allah'ın oğ­lu da yoktur, kızı da... O doğmamıştır, doğurmamıştır. Hıristiyanlara da reddiye vardır. Hıristiyanlar: Mesih, Allah'ın oğludur, anası da eşidir, demişlerdi. Kur'ân-ı Kerîm'de cinlerin müminlerden hikâyeten şöyle buyuruluyor: "Doğrusu rabbimizin şanı çok yücedir;
ne eş edinmiştir, ne de çocuk..." (Cin S. 72-3)

Yani eş ve çocuk edinmek mecaz yolu ile de olsa, Allah hak­kında düşünülemez. Gerçekten olması ise zaten mümkün değildir.

Hâsılı bu âlemin yaratıcısı birdir, eşsizdir. Zira Vâcib'ül-Vücûd'un mânâsının ancak çeşitli kemal sıfatları ile vasıflanan tek ve eşsiz bir zat üzerinde tasdik edilmesi ile mümkün olabilir. Nitekim Cenâb-ı Allah'da şöyle buyuruyor: "Yerde, gökte Allah'tan başka farz edilen başka ilâhlar bulunsa, yer ile gök düzeni bozulurdu." (Enbiyâ Sûresi: 21-22)

---
7 Mart Cuma
## SABIR

İzzet ve Celâl sahibi Allah (c.c.): "Sabret, senin sab­rın sadece Allah (c.c.) iledir." buyurmuştur.

Resûlullah (s.a.v.): "Sabır, (hâdisenin) sarsıntı tesiri yaptığı ilk anda gösterilen tahammüldür" buyurmuştur. Yine Resûlullah (s.a.v.): "Sabır ilk vuruşta olur." buyur­muştur.

Sabrın çeşitli kısımları vardır: Kulun irâdesi ile ka­zandığı şeylere gösterdiği sabır, irâdesi hâricinde olan şeylere gösterdiği sabır, Allah-ü Teâlâ'nın emrini yerine getirmede gösterilen sabır, nehyettiğinden uzak kalmada gösterilen sabır.

Kulun irâdesi dâhilinde olmayan şeylere gösterdiği sabır, kulun kendisi ile ilgili Allah (c.c.)'ın meşakkatli (hastalık, zarar v.s. gibi) hükümlerine ve bunlardan do­ğan sıkıntılara göğüs gererek sabretmesidir.

Cüneyd (k.s.) demiştir ki: Mü'min için dünyadan Âhirete gidiş hem kolaydır, hem basittir. Halkı terkederek Allah (c.c.)'ın katında bulunmak (emir ve nehiylerine riâyet etmek) ise çok güçtür. Nefisten Allah-ü Teâlâ'ya doğru gitmek hem çetin hem de zor bir iştir. Fakat bun­lardan daha zor olan Allah (c.c.) (ve Onun emirleri) ile birlikte bulunurken gösterilen sabırdır.

Cüneyd (k.s.)'e sabır nedir? diye sorulunca yüzü ek­şitmeden acıyı yudum yudum içine sindirmendir, demiş­tir.

Ali b. Ebû Tâlib (r.a.) vücuda göre baş ne ise imâna göre sabırda odur, demiştir.

Derler ki: sabır, musibetler içinde yok olma halinde bile şikâyet ve sızlanma alâmeti göstermemektir.

(Kuşeyrî Risalesi, Sh: 278)

---
8 Mart Cumartesi
## İBRAHİM B. EDHEM (K.S.) (İRTİHÂLİ 161/777)

Zâhid sûfilerden Ebû İshâk İbrahim b. Edhem b. Mansur (r.a.) Belh bölgesinden idi. Bir melik'in oğlu (bir prens) idi. Bir gün ava çıkmıştı. İninden çıkardığı bir tilkiyi veya tavşanı takibederken birden hafiften gelen bir ses ona: "Ey İbrahim sen bunun için mi yaratıldın? Bu işi yapmaya mı memur kılındın?" diye hitab etti. Sonra eğe­rini ön kaşından bir ses ona:"Vallahi sen ne bunun için yaratıldın ne de bunu yapmakla emrolundun"dedi. Bu­nun üzerine atından indi, babasının çobanlarından birine rastladı, çobanın sûftan yapılmış cübbesini aldı, sırtına giydi, atı ile birlikte yanında bulunan her şeyi çobana ver­di. Sonra sahranın yolunu tuttu ve Mekke'ye geldi. Bura­da Süfyân-ı Sevrî (k.s.) ve Fudayl b. İyaz (k.s.) gibi zâhidlerle dostluk kurdu, daha sonra Şam'a geldi ve burada irtihâl etti.

İbrahim b. Edhem orak biçmek ve bağ bekçiliği yap­mak gibi işlerde çalışır ve elinin emeği ile geçinirdi. Naklederler ki; çölde yolculuk yaparken rastladığı bir adam ona; "İsm-i A'zam'ı" öğretmiş, o da bu isimle dua edince Hızır (a.s.)'ı görmüştü. Hızır (a.s.) O'na "Allah (c.c.)'ın ism-i A'zamını sana kardeşim Dâvud (a.s.) talim etmişti" demişti.

(Kuşeyrî Risalesi, Sh: 78)

<hr>

**CUMA NAMAZINDAN SONRA**

Nebiyy-i Ekrem (s.a.v.) buyuruyor:

"Kim Cuma namazından sonra -konuşmadan ve kalk­madan- İhlâs Sûresini, Felâk Sûresini ve Nâs Sûresini yedişer defa okursa Allah Teâlâ onu gelecek cumaya kadar, zarar verici şeylerden muhafaza buyurur."

(El Cami'üs-Sağîr)

---
9 Mart Pazar
## HZ. MUHAMMED (S.A.V.)'İN BAZI HUSUSİYETLERİ

İmam-ı Buhârî (Allah rahmet etsin) Câbir (r.a.)'in şöyle anlattığım yazıyor: "Hz. Peygamber (s.a.v.) buyur­muştur. "Bana beş özellik verildi ki benden önce gelen peygamberlerin hiçbirine verilmemiştir.

1- Her peygamber yalnız kendi kavmine gönderildi. Ben beyaz, siyah, kızıl renkte bütün Âdem oğullarına peygamber gönderildim.

2- Ganimetler bana helâl kılındı. Benden önce bir kimseye helâl kılınmamıştı.

3- Arz bana mescid ve temiz kılındı. Ondan teyem­müm yaparım temiz olur. Ümmetimden herkes namaz vakti nerede bulunursa orada namazını kılar.

4- Bir aylık yerden düşmanlarımın kalplerine heybet ve korkunun düşmesiyle onları yenerim.

5- Kıyamet gününde şefaat eylemek görevi bana ve­rildi."

İmam-ı Ahmed (Allah rahmet etsin) Hz. Ali (r.a.)'nin şöyle anlattığını yazıyor: Resûlullah (s.a.v.) buyurdu ki "Cenâb-ı Hakk (c.c.) bana dört özellik ihsan etti ki, bun­lar hiçbir Peygambere verilmedi.

1- Bana Arşın anahtarları verildi.

2- Ahmed adı verildi.

3- Ümmetim diğer ümmetlerin hayırlısı kılındı.

4- Arz bana mescid, (temiz) ve temizleyen oldu" diye buyurmuştur.

(Mevâhib-ü Ledûnniye, İ. Kastalanî, C. 1, Sh: 460)

---
10 Mart Pazartesi
## HAZRET-İ EBÛ MUHAMMED İMAM-I CAFER-İ SÂDIK

**(Kuddise Sirruh)**

Ol Mustafa (s.a.v.) milletinin sultanı, ve ol peygamber (s.a.v.) hücceti­nin bürhanı, ol âmil-i sıddîk, ol âmil-i tahkik, ol veliler gönlünün köşesi, ol peygamber (s.a.v.) ciğerinin köşesi, ol Aliy'ül Mürteza (k.v.)'nın nâkıdı, ol Muhammed Mustafa (s.a.v.)'nın vârisi, şefı-i arif, âşık, Ebû Muhammed Cafer-i Sâdık (r.a.) (k.s.) Hazretleri, Peygamberimiz (s.a.v.)'in Ehli Beyti (r.a.e.)'nden, enbiyâ ve sahabeleri ve ehli beyti zikredersek her biri için bir kitap yazmak lâzımdır teberrük için sallallahu Aleyhi Vesellemin ehlinden başladık eğer anın cemi kerametlerini zikredersen dilim anı vasfa muktedir değildir, cümle ulum ve işaret ve tarikat, hakikat marifet içinde kâmil idi. Cemi velilerin ulusu ve ser çeşmesi idi.

İmamı Şafii Radıyallahu anh hazretleri ehli beyti sevdiği için ana rafızıdır dediler ve zindana attılar ve ol bu mânâ için buyurmuşlardır ki, çün hakikat bilirsin kim dünyanın ve ahiretin padişahı fahrimürselin efendimiz ve âlihi ve sahbihi ecmaindir. Gerektir kim anın yaranını anın yerinde tutasın ve eshablarıyla ehli beytini anın makamında bile­sin ve cümlesine canı gönülden muhabbet kılasın da imanın dürüst olup sünnîlerden olasın. İmamı Azam Ebu Hanife hazretlerinden sordular kim Peygamber (s.a.v.) Hazretlerinin yanlarında ve ehli beytinde hangi­si yüksektir; buyurdu kim: Kocalarda Sıddîk ve Faruk, Yiğitlerde Os­man ve Ali ve Avretlerde Ayşe ve kızlarda Fatıma (r.a.) ecmaindir. Na­kildir ki; zamane padişahı Mansur halife vezirine Caferi Sadık'ı getir öldürelim dedi; veziri men için çok cehdeyledi, ve dedi ki ol kişi bir bucakta oturmuş ve uzlet ihtiyar etmişken, kendisini dünyadan çekip ibadetle meşgul olmuştur. Halifeye hiç bir ziyanı yoktur anı öldürmekte ne faide ola; Halife emreyledi ne zamanki ben tacımı başımdan çıkarınca ol saat başını kesin dedi. Sadık'ı getirdiler Mansur anı görünce tah­tından aşağı endi karşıladı. Sadık'ın elini aldı tahtı üzerine çıkardı ve karşısında diz çöküp edeple oturdu. Vezirleri teaccüpte kaldılar. Sadık dedi ki: Benden ne hacetin vardı ki, beni getirttin. Allah'ımın ibadetin­den ayırdın kendi halime meşgul olup dururdum kerem eyle beni yeri­me gönder dedi. Halife derhal destur verdi, her türlü ağırlamak ve hil'at vermekle gönderdi. Halifeyi titremek tuttu, aklı şaştı yere düştü.

(Teztiret'ül Evliyâ, Sh: 10-11)

---
11 Mart Salı
## ALLAH EVİNİ HACCETMEĞE İSTİTÂAT BULUNDUĞU HALDE HACCETMEMEK

Allah-ü Teâlâ buyurdu:

"Ona bir yol bulabilenlerin (gücü yetenlerin) Beyti (Kâbe-yi) hacc (ve ziyaret) etmesi Allah'ın insanlar üzerinde bir hakkıdır." (Ali İmran: 97).

Resûlullah (s.a.v.) Efendimiz:

"Her kim yol azığına ve kendisini Allah'ın Beyt-i Haramını haccetmeğe götürecek bir binite (vasıtaya) mâlik olup da haccetmezse yahudi veya hıristiyan olarak ölür. Bunun böyle olması Allah-ü Teâlâ'nın şu Âyetinden dolayıdır: "Ona bir yol bulabilenlerin (gü­cü yetenlerin) beyti hacc (ve ziyaret) etmesi Allah'ın insanlar üzerinde vacip bir hakkıdır."

Hz. Ömer (r.a.): "İçimden öyle geçiyor ki şu vilâ­yetlere bir takım adamlar göndereyim" baksın araştır­sınlar. Gücü yetip de haccetmeyenlere cizye (Hıristiyanlardan alınan vergi) yüklesinler. Onlar müslüman değillerdir." buyurmuştur.

Ashâb (r.a.)'dan Said b. Cübeyr (r.a.): "Haccetme­yen zengin bir komşum öldü de namazını kılmadım." buyurmuştur.

İşte gücü yetip de haccetmeyen kişi, günahların büyüklük sırasından 7. büyük günahı işlemiş olur.

(İslam Şeriatında Büyük Günahlar, İmam-ı Zehebî)

---
12 Mart Çarşamba
## ABDESTİN TIBBÎ FAYDALARI

* Abdest gözlerde meydana gelmesi muhtemel bazı hastalıklara engel olur. Nitekim bazı tabibler "Günde beş vakit namaz için abdest alıp elini, yüzünü ve gözleri temiz ve soğuk su ile yıkamak gözleri trahom hastalığına karşı koruyucudur." demişlerdir.

* Abdest, sinir sistemini düzenler ve a'sab bozukluğunu giderir. Yorgun bir bedeni rahata kavuşturur, dinçlik ve zindelik verir. Kal­bin dinlenmesine yardımcı olur.

* Ağız, burun ve boynu iki tarafının soğuk su ile temas etmesi­nin de, bilhassa beyinde kan dolaşımının kuvvetlenmesi açısından çok faydalıdır.

* Damar sertliği ve damar tıkanıklarının önlenmesinde abdestin önemli bir rolü vardır. Vücut ısısı ile farklı bir ısıda bulunan soğuk suyun cilde temas etmesiyle damarlar açılıp kapanarak esneklik ka­zanmasına vesile olur.

* Vücudun temel korunma sistemi olan lenf dolaşımını sağlayan ve vücuda giren mikroplara karşı savaşan beyaz kan hücrelerini, dokuların en ücra köşelerine kadar ulaştıran lenf damarlarının dü­zenli çalışmasında abdestin büyük tesiri vardır.

* Statik elektrikten meydana gelen birçok psikomotik hastalıklar vardır. Statik elektriğin en olumsuz etkisi ise deri altındaki minik kaslaradır. Statik elektrik bu kasları gere gere sonunda işlemez hale getirir ki, önce yüzde başlayan erken buruşmalar hep bu yüzdendir. İşte bu sebeple, ömür boyu abdest alan kimselerin nur yüzlü oluşu hemen anlaşılacaktır.

* Peygamber (s.a.v.):

"Ey Enes! Abdesti güzelce al! Çünkü abdest sağlığını korur..."

"Abdest aldığınız zaman gözlerinize abdest suyundan içiriniz! Ellerinizin ıslaklığını da silkmeyiniz..." buyurmuştur.

(Tıbb-ı Nebevî Ans., C: I. Sh: 25-26)

---
13 Mart Perşembe
## FİTNE KAPISI

Bir gün Hz. Ömer (r.a.) huzurunda bulunan ba'zı Ashâb-ı Kiram (r.a.)'a: "Resûlullah (s.a.v.)'ın fitne hakkın­da olan sözü hanginizin hatırındadır?" diye sormuş. İçle­rinden Huzeyfe (r.a.): "Yâ Emîr'ül-mü'minîn! Resûl-i Ekrem (s.a.v.)'in fitne hakkında olan sözü aynıyla benim hatırımdadır ki kişinin iyâl ve mâl ve evlâdından ve komşusundan dolayı fitneye duçar olmasıdır. Bu misilli günahlara savm ve salevat (oruç ve namazlar) ve emr-i bi'l-ma'ruf ve nehy-i ani'l-münker keffâret olur." diye cevap vermiş.

Hz. Ömer (r.a.): "Muradım o değil. Deniz gibi temevvüc edecek (dalgalanacak) fitneyi soruyorum." dedikte, Huzeyfe (r.a.): "Yâ Emîr'ül mü'minîn! Senin için ondan bir beis yok. Senin zamanınla onun arasında bir kapalı kapı var." demiş.

Hz. Ömer (r.a.): "Bu kapı kırılacak mı, yoksa açılacak mı?" dedikte Huzeyfe (r.a.) "Kırılacak" demekle Hz. Ömer (r.a.):"Öyle ise artık kapanmaz." deyip izhâr-ı te­essüf etmiş.

Tabiînden ve kibâr-i muhaddisinden Ebu Vâil bu mu­havereyi Huzeyfe (r.a.)'den sormağa korktuk. Kibar-ı zimmeden olan Mesrûk'a sen sor dedik. O da sordu. Hu­zeyfe (r.a.) "Kapı Ömer'dir" diye cevap verdi.

Huzeyfe (r.a.)'ye dedik ki: Ömer (r.a.), kapıyı bilir miydi?

Huzeyfe (r.a.) dedi ki: "Sabahtan sonra akşamın gele­ceğini nasıl bilir ise onu da öyle bilirdi."

(Kıssas-ı Enbiyâ, A .Cevdet Paşa)

---
14 Mart Cuma
## OSMANLI'DA AHLÂK

"Türkler'in arasında kavga ve doğuş nâdirdir... Bazı askerlerin ve denizcile­rin düello ettikleri görülürse, düello hemen hemen meçhuldür.

Millî karakter, bilhassa orta sınıfta görülür.

Orta sınıf çok kudretli ve ahlâklıdır. Gerçek Türkler bunlardır. Hilekârlarına karşı hiç bir tedbir kâfi gelmeyen Yahudi'den, Rum'dan, Ermeni'den Türk'ü ayı­ran bu vasıftır. Türk köylerinde sadelik, masumiyet hâkimidir hilekârlık ve dolan­dırıcılık meçhuldür. Yalnız Türk-Rum karışık köyler vardır. Buralarda Rumlar'ın, komşuları Türkler'i de kendilerine benzetip ahlâklarını bozdukları müşahade edi­lir."

(Thornton, 1812, II, 296,323-4) (B.Türkiye Tarihi, Y. Öztuna, C. II, Sh: 287)

## OSMANLI'DA TIP

Anotomi (teşrih) ilminde Osmanlılar, kendilerinden önce yazılmış ve asırlar­ca Avrupa ve müslüman medreselerinde okunmuş klâsik Arapça eserlerle yetin­memişlerdir, orijinal eserler ortaya koymuşlardır. Operatör Amasyalı Sabuncuoğlu Şerafeddin, 1465'te yazıp Fatih Sultan Mehmed'e sunduğu Cerrahiye İlhaniyesi'nde hem cerrahî müdâhalerle ait, hem de operatörlük âletlerini gösteren resim­ler yapmış, operatörlüğün birçok mes'elesini kendi tecrübelerine dayanarak îzâh etmiştir. Resimler renklidir. Sonraki asırda Antakyalı Dâvûd da operatörlüğe ait izahat vermiş, insan organlarını hayvanlarınki ile mukayese etmiştir. Aynı müel­lif, beynin dışında ak madde, içinde boz madde olduğunu söylemiş, dokunma duygusuna ait ileri görüşler ileri sürmüştür. (İslâm Ans., XII, 200b-la). XV. asır­da Hekim Ahi Çelebi, idrar yolları üzerine bir eser yazmıştır. XVII. asır başların­da Şeyhu'l-Haremeyn Şemseddin Teşrihü'l-Ebdân'ında resimlerle tıbbî meselele­ri îzâh etmiştir. Bu eseri yazarken, Vasabius'un De Humani Corporis Fabrica'sından da faydalanmıştır. Bu suretle Batı hekimliği nasıl asırlarca İslâm hekimliğin­den faydalanmışsa Türk hekimliğinin de Avrupa tıbbı ile ilgisi, en erken zaman­larda başlamıştır.

                       (Y. Öztuna, B. Türkiye Tarihi, C. II, Sh: 137)

---
15 Mart Cumartesi
## ÜMİT VE KORKU

Abdullah Semmî (k.s.)'nin şöyle dediği anlatıldı:

- Tavus (r.a.)'un ziyaretine gittim, izin aldım, yanına gir­dim. Yaşlı biri karşıma çıktı. Sordum.

- Tavus sen misin?

- Hayır, ben onun oğluyum, deyince şöyle dedim:

- Sen onun oğlu olduğuna göre, o bunamıştır.

- Hayır âlim bunamaz, dedi. Sonunda yanına girdim. Ba­na;

- Ne istiyorsan sor. Ama kısa olsun, deyince şöyle dedim:

- Eğer sen veciz şekilde anlatacaksan, bende veciz bir şe­kilde sorarım.

Bunun üzerine bana şöyle dedi:

- Eğer istersen, sana Tevrat'ı, İncil'i ve Furkân'ı üç cüm­lede özetleyeyim?

- Benim istediğim de budur deyince şöyle anlattı:

1- Allah'tan o kadar kork ve çekin ki, hiç kimseden o kadar çekinip korkmayasın.

2- Allah'tan o kadar ümitli ol ki, bu ümidin, ona karşı kor­kundan daha şiddetli olsun.

3- Kendin için sevdiğini, başkası için de sev.

(Tenbih'ül-Gafilîn, Ebûl-Leys Semerkandî, Sh: 406)

<hr>

Peygamber (s.a.v.) buyurdu:

"- Allah için bir kardeşi seven, Allah yolunda olur. Karde­şi de ona: Ben Allah için seni seviyorum derse, ikisi de Cen­net'e girerler; Allah yolunda seven kimsenin sevgisinden ötürü derecesi, kendisini Allah için sevenden daha yüksek olur."

<hr>

Peygamber (s.a.v.) buyurdu:

- Müslümanların yolundan kim bir engeli kaldırırsa, ona bir sevap yazılır. Kimin de sevabı kabul olunursa Cennet'e gi­rer." (Ahlâk Hadîsleri)

---
16 Mart Pazar
## KIYAMET GÜNÜNDE KULUN NELERDEN SORULACAĞI

İmam-ı Müslim'in merfu olarak rivayet ettiği Hadîs-i Şerifte Resûlullah (s.a.v.) Efendimiz:

"- Kıyamet gününde herhangi bir kul dört şeyden sorul­madıkça ayağı (Rabbinin huzurundan) ayrılamaz,

a- Ömrünü nereye harcadığından,

b- Vücudunu nerede yıprattığından,

c- İlmi ile hangi ameli işlediğinden,

d- Malını nereden kazandığından" buyrulmuştur.

(Ölüm-Kıyâmet-Âhiret, İ.Şa'rânî, Sh: 174)

## CENNETE GİRECEK İNSANLARIN İLKİ FAKİRLERDİR

Rivayet olundu ki bir zat Peygamber (s.a.v.) Efendimiz'in huzuruna geldi ve:

- Yâ Resûlallah, kıyamet gününde Allah'ın (arşın gölge­sinde) oturttuğu kimselerden bana haber ver, dedi.

Resûl-i Ekrem (s.a.v.):

- Onlar (Rablarının azabından) korkan, alçak gönüllü, mütevâzî ve Allah'ı çok çok zikreden kimselerdir, buyurdu. O zât:

- Ey Allah'ın Resulü insanların cennete girecek olanları­nın ilki onlar mıdır? diye sordu, Resûlullah (s.a.v.):

"- Hayır, cennete girmesi bakımından insanların ilki mu­hacirlerin fakirleridir. Onlar cennete girerken insanların önüne geçecekler. Müteakiben cennetten bir melek, çıkarak yanlarına varır ve:

- Hesap vermeye dönünüz, der. Onlar da:

"- Hangi şey üzerine hesap vereceğiz? Vallahi bizim dün­yada aldığımız veya verdiğimiz hiçbir malımız yoktu. Biz idare­ciler de değildik ki adalet veya zulüm edelim. Fakat biz bir ka­vim idik ki bize Allah'ın emri geldi, biz de ölüm gelinceye kadar ona ibadet ettik." derler.

(Ölüm-Kıyâmet-Âhiret. İ. Şa'rânî,  Sh: 327)

---
17 Mart Pazartesi
## SAKALDAKİ MEKRUHLAR

Sakalda bâzısı bâzısından daha şiddetli olmak üzere 10 tane mekruh vardır:

1- Siyaha boyamak; sakalını ilk siyaha boyayan Mısır Firavunudur. **"Siyah cehennem ehlinin boyasıdır."** H. Şerîf

2- Kükürt ile beyaza boyamak,

3- Sakalı yolmak,

4- Ağaranları yolmak, **"O, mü'minin nurudur."** H.Şerîf

5- Sakalı kısaltmak,

6- Sakalı uzatmak,

7- Gösteriş için süslemek,

8- Güya zâhid olduğunu göstermek için sakalını karmakarışık ve toz içinde bırakmak,

9- Siyahlığına bakıp gençliği ile övünmek, aklığına ba­kıp yaşlılığı ile böbürlenmek,

10- Gerçek sâlihlerden olmadığı halde kendisini onlar­dan göstermek için kırmızı veya sarıya boyamak.

Kâb el-Ahbâr diyor ki: Âhir zamanda bir takım insanlar gelecek, sakallarını güvercin kuyruğu gibi çenesinde kesip düzenleyecek, ayakkabılarına orak gibi ökçeler (yumurta to­puk) yapacaklar.onların (âhiretten) nasibi yoktur.

Hazret-i Ömer (r.a.)'in vakt-i hilâfetinde sakalını siyaha boyayan bir adam bir kadın ile evlendi, sonra boya dökülüp sakal ağarmaya başlayınca, kadının tarafı aldandıklarını id­dia ederek Hazret-i Ömer (r.a.)'e müracaat ettiler, Hazret-Ömer: "İhtiyarlığını gizlemekle bunları aldattın."diyerek kendisine ceza verdi ve kadını ayırdı.

(İhyâ-u Ulumid'-Dîn, C: 1. İ.Gazâlî)

---
18 Mart Salı
## HZ. OSMAN (R.A.)'IN HALÎFE OLARAK İLK HUTBESİ

Siz fâni dünyadasınız, ömürlerinizin sonuna geldiniz Âhiret için en iyi şekilde hazırlanın. Ömrünüz devamlı surette eksilmektedir. Dikkat edin dünya aldatıcıdır. Dünya hayatı sizi aldatmasın. (Lokman: 33)

"Geçenlerden ibret alınız, gayretle çalışınız. Gafil ol­mayınız hiçbir hareketinize göz yumulmaz. Hani nerede dünyaya gelip de orada uzun müddet menfaatler sağla­yan, orayı îmâr eden ki ekip biçenler ve onların kardeşle­ri onları unuttunuz mu? Dünyaya Allah'ın verdiği değer kadar değer veriniz. Âhiretten nasibinizi unutmayınız." dedikten sonra şu Âyet-i Kerîmeyi okudu:

"Onlara bu dünya hayatının misalini getir. Dünya ha­yatı indirdiğimiz yağmur gibidir. Onunla arşın bütün bit­kileri yeşerir, sonra kurur, ufalanır. Rüzgârlar da onu savurur. Hakk Teâlâ her şey üzerinde kudret sahibidir. Mallar evlâdlar dünya hayatının zînetidir. Baki olan doğ­ru dürüst işler, Rabbinin nezdinde sevap bakımından da ümit bakımından da daha hayırlıdır. (El-Kehf: 15-16)

(R. Mahmud Sâmi (k.s.), Hz. Osman (r. a.))

<hr>

Hz. Peygamber (s.a.v.) şöyle buyurdu:

- Cimrilikten sakınınız; çünkü o, sizden öncekileri helak etmiştir. Kanlarını akıttılar ve akrabalık bağlarını kestiler. Zulüm, kıyamet günü karanlıklardır.

<hr>

Peygamber (s.a.v.) buyurdu:

"- Hastaları ziyaret ediniz, cenazeleri de takip edi­niz. Bu, size âhireti hatırlatır."

(Ahlâk Hadîsleri)

---
19 Mart Çarşamba
## KUR'ÂN-I KERÎM

"Ya Ekreme'r-Rusûl! Eğer şu, ahkâmı ve hakâıki cami' olan Kur'ân'ı biz, dağ üzerine indirmiş olsa idik. Sen o dağı Allah'tan korkucu ve Allah'ın korkusundan yarılmış görürdün!"

İşte misallerimizi biz âzim'üş-şân nâsa beyan ederiz ki nâs kendi hallerini teftiş ile düşünsünler ve mütenebbih olsunlar!" (Haşr Sûresi: 21)

Kur'ân-ı âzim'üş-şân'da o kadar te'sir vardır ki, teessür şânından olmayan bir dağ üzerine inzal edilmiş olsaydı o dağ Kur'ân'ın ahkâmıyla mükellef olmadığı halde müteessir olurdu. Binâenaleyh Kur'ân'ın ahkâmıyla mükellef olan insanların Kur'ân'dan müteessir olmayıp Cenâb-ı Allah'tan korkmamaları kalblerinin büyük dağlardan daha katı olmasına delâlet eder. Nitekim Âyet-i Celîlede buyurulmuş-tur:

"...Kalblerimiz kasvet peyda edince sertlikde taş gibidir veyahut taştan da daha şiddetlidir." (Bakara:74)

Ebû Bekr Verrâk -rahimehullah-'ın küçük oğlu Kur'ân okumağa hocaya giderdi. Bir gün benzi sararmış olarak ve titreyerek erkenden hocasından geldi. Babası:

- "Ey oğul sana ne oldu?" dedi.

-"Ey baba! Bu gün üstadım bana Kur'ân Âyetinden bir ders ver­di. Onun manasını işittim, korkumdan bu hale geldim," dedi.

-"Ey oğul o Âyet hangi âyettir?" dedi. Oğlu:

"Eğer küfür üzerine devam eder de kalırsanız nefsinizi azâbdan na­sıl saklayacaksınız. O günde ki o günün şiddetinden çocuklar koca olurlar. Yani saçları ağarır."

(Müzzemmil S. 17)

İşte bu Âyet-i Celîlenin mânâsını o çocuk üstadından anlayınca korkusundan hasta oldu. Ölüm döşeğine düştü, can verdi öldü. Babası oğlunun kabrine giderdi, ağlardı ve der idi ki:

"Senin oğlun Kur'ân'dan bir âyet işitti. Allah korkusundan can ver­di, sen ise bu kadar zaman Kur'ân okur hatmedersin, ömrün artık sona erdi, ecelin de yaklaştı fakat hâlâ hukuk-ı ilahiyeden çocuk kadar kork­mazsın! Meğer senin gönlün kara taştan katı imiş ki kalbine Kur'ân-ı Vâzimüş-şan tesir etmiyor." (R. M. Sâmi (k.s.). Musâhabe 2, Sh: 29, 30, 31)

---
20 Mart Perşembe
## GÜNAH İŞLEYEN KİM OLURSA OLSUN FARKLI DAVRANMAMAK

Allah'ın sınırını aşan kim olursa olsun ona müdâhale etmemiz. Al­lah'ın rızasını her şeyden önde tutarak günah işleyen ister eşraftan ister ayak takımından olsun aralarında fark gözetmemiz lâzımdır. Bu ahidle and etmek isteyenler, ancak Allah'ın gösterdiği doğru yolları seçmekle ve bir tarikat sahibi izlemekle bu işte başarılı olurlar.

"Cömert kimsenin işlediği suçları yüzüne vurmayın. Çünkü Hakk Teâlâ o kimse günah işledikçe elinden tutup kaldırmaktadır" mealindeki Hadîs-i Şerifte işaret edilen günah, şer'i cezayı gerektirmeyen ufak günahlardır.

Şeyhayn ve diğerleri şu Hadîs-i Şerifi anlatırlar: "Sizden önce gelip göçenlerin helak olmalarının sebebi şudur: Onlardan şerefli ve büyük kim­seler bir şey çaldıkları vakit cezasız kalır, serbest bırakılırlardı. Bunlardan zayıf ve sözü geçerli olmayanlar bir şey çaldıkları vakit ona Allah'ın sını­rını göstererek cezalandırırlardı. Allah'ıma and içerim ki, Muhammed'in kızı Fatıma bir şey çalsa onun da elini keserim."

(El Uhûd'ül Kübrâ, İ. Şa'rânî, Sh: 924)

## ALLAH'I ANMAKTAN GERİ KALMAMAK

Peygamber (s.a.v.) bizlere vasiyetlerinden biri olan gece ve gündüz demeden, gizli ve açık olarak Hakk Teâlâ'ya bağlılık ve ubudiyetimizin bir ifadesi olarak. Allah'ı çokça anmaktan geri durmamamız ve bu yönden asla gaflete düşmememizdir.

Hakk Teâlâ'yı anmak demek. O'nun. bizlerin ne gibi işler yaptığını, ne türlü konuştuğunu, kalbimizden neler geçirdiğimizi görmekte olduğunu gece ve gündüz düşünmek demektir.

Allah'ı sözle anmak, bu düşüncenin oluşmasını sağlayan bir vesiledir.

Taberânî ve diğerleri merfûan şu Hadîs-i Şerifi rivayet ederler:''Cen­net ehli (yani cennete girmeyi başaranlar), dünyada gaflete düşüp de Al­lah'ı anmadıkları saatlerine üzülür ve kederlenirler."

Yine Taberânî'nin merfûan anlattığı bir Hadîs-i Şerifte:"Hakk Teâlâ buyurur: "Ey Ademoğlu, beni anmış olursan, bana şükür etmiş olursun. Beni unutursan bana küfretmiş olursun." buyurmuşlardır.

(El-Uhûd'ül Kübrâ - İ. Şa'rânî, Sh: 840)

---
21 Mart Cuma
## HAZRET-İ İBRAHİM (A.S.)'İN ATEŞE ATILMASI

"Nemrud ve âvenesi: "Yakın İbrahim'i, yardım edin ma'bûdlarınıza... Eğer yardım etmek isterseniz!" dediler. Biz Azıym'üş-şân onların yaktığı ateşe hitaben:

"Ey Ateş! İbrahim -aleyhisselâm- üzerine soğuk ve selâmet ol ve İbrahim'i yakma!" dedik.

"Ve onlar İbrahim (a.s.)'e hîle murad ettiler, biz onları ziyâde zarar ediciler kıldık!"

Enbiya: 68-70)

Zîra emekleri boşa gitti ve intikamlar ile helak etmek istedikleri Zât-ı şerîf selâmete çıktı. Hazret-i İbrahim (a.s.)'i ateşin yakmama­sı onun hak olduğuna ve putların bâtıl olduğuna delâlet ettiğinden İbrahim (a.s.)'in derecesi yükseldi. Nemrud ve avenesinin haysi­yetleri halk nazarında zail oldu. Dünyada rezîl ve rüsvay oldukları gibi âhiretde de şiddetli azaba müstehak oldular.

(R. Mahmud Sâmi (k.s.), İbrahim (a.s.))

<hr>

Ebû Hüreyre'den rivayet edildiğine göre, Hazret-i Peygamber (s.a.v.) şöyle buyurmuştur:

- Çocuk hiçbir iyilikle babanın hakkını ödeyemez. Ancak onu köle olarak bulur ki onu satın alarak hürriyetine kavuşturursa öder.

<hr>

Ebû Bekr (r.a.) Hazret-i Peygamber (s.a.v.)'in şöyle buyur­duğunu anlatmıştır: -Size büyük günahların en büyüğünü bildirey­im mi? (Bu sözü üç defa tekrarladılar).

Ashâb (r.a.): -Evet ya Resûlullah dediler. Buyurdu ki:

"- Allah'a ortak koşmak ve ana-babaya isyan etmek.

Sonra Hazreti Peygamber (s.a.v.) yaslanmışken oturdular.

Dikkat edin. Yalan söylemek de."

(Ahlâk Hadîsleri)

---
22 Mart Cumartesi
## YAĞMUR DUASI

Yağmur yağmadığı zaman müslümanlar yağmur duasına çıkarlar. Allah (c.c.)'dan yağmur yağdırmasını isterler.

Allah (c.c.) buyuruyor: "Rabbinizden mağfiret dileyiniz. Çünkü O, çok yarlığayıcıdır. (Bu yüzden) size bol bol yağmur ihsan eder." (Nuh S. 10-11)

Yağmur duası namazına İstiska Namazı denir. Yağmur yağması için dua ve istiğfar edilir. Allah (c.c.)'a canı gönülden yalvarılır. Allah (c.c.) yağmurun yağması için istiğfarı sebep kılmıştır. Peygamberimiz (s.a.v.) yağmur duasına çıkmışlar ve duasını yapmışlardır. Hz. Ömer (r.a.) de yağ­mur duası yapmıştır. Yağmur duası dinimizde vardır. Bu dua gafil beşeriyet için bir uyanma dersidir. Her vakit sonsuz rahmet ve yardımlarına nail oldu­ğumuz Kerîm ve Rahim olan Allah (c.c.)'ı hiçbir zaman unutmamak, her vesile ile her zaman ona muhtaç olduğumuzu anlamak, azametli dergâhına yönelmek, niyazda bulunmak bizim için bir kulluk borcudur.

Su büyük bir nimettir. Bir düşünelim. Yağmur yağmasa, ırmaklar kuru­sa, barajlar kurusa, kaynaklar çekilse, yerin dibine girse acaba bu suları bize kim temin edebilir, bize bu suları kim getirebilir? Su hayattır. Kıymetini bil­meli, şükrünü eda etmeli, onu bahşeden Rabb'imize kulluk vazifesini yap­malı, isyan etmemeli, günahlardan sakınmalı. İslâm'ın beş şartına uymalı, zekâtı vermeli, bol bol sadaka verip hayır ve hasenatta bulunmalıdır. Zira insanlık için gaflet, haktan uzaklaşmak ve nankörlük asla caiz olmaz. Yine Allah (c.c.) buyuruyor:

"De ki: Haber veriniz bakalım, eğer suyunuz (bir sabah) çekilip yerlerin altına gitmiş bulunsa size öyle akıp giden (kolaylıkla elde edilen) bu suyu (Allah'tan başka) kim getirebilecektir?" (Mülk S. 30)

Yarabbi! Bizi nimetinin şükrünü eda edenlerden eyle. Kendine kul Habîbin (s.a.v.) Efendimize ümmet eyle. Bizi açlık ve susuzlukla imtihan eyle­me!

(Mülteka, C. 1, Sh:218)

---
23 Mart Pazar
## ABDESTİN ÂDÂBI

1- Suyu israf etmemek. Bir haberde: "Ümmetimin kötüleri, abdestte suyu israf edenlerdir." denmiştir.

2- Her a'za yıkanırken: "Eşhedü enlâ ilâhe illâllâhu vahdehu lâ şerike leh. Ve eşhedü enne Muhammeden abdühü veresûluh" de­mek.

3- Abdest alırken dünya kelâmı konuşmamak.

4- Abdestte başkasından yardım istemeden kendisinin alması. Özür olursa başkasından yardım istenebilir.

5- Avret yeri açık olarak abdest almamak.

6- Özür sahibi olmayanların vakit girmeden abdest alıp namaza hazır bulunmaları.

7- Abdest bitince Kıble'ye karşı dönüp duasını okumak.

8- Abdestten artan sudan Kıble'ye karşı ayakta biraz içerek du­asını okumak. "Kadir Sûresi" de okunabilir. İki yerde ayakta su içi­lir. **Biri, abdestten sonra, diğeri zemzem suyunu içerken.**

9- Abdestten sonra kerahet vakti değilse iki rekât namaz kıl­mak.

(Mültekâ Ter. C. 1, Sh: 33-34)

<hr>

Hz. Peygamber (s.a.v.) şöyle buyurdu: "Gülmeyi azalt, çünkü çok gülmek kalbi öldürür."

<hr>

Cenâb-ı Hakk:

"Kıyamet gününde, amellerin tartılması haktır. Kim iyilikleri kötülüklerinden ağır gelirse işte onlar kurtulanlardır." (Araf: 8)

(Ahlâk Hadîsleri)

---
24 Mart Pazartesi
## İMAMIN NAMAZI BOZULUNCA

Müslüman bir kimse, imamın namazı fâsid olduğunda cemaatin namazının da bozulmuş olacağını hak bilecek. Bu görüşü tasvîb etmeyenin arkasında namaz kılmak caiz değildir. Çünkü Peygamber (sav.):

"İmam zâmindir. Yani muktedinin namazı imamın namazı zımnına girer. Müezzin de mü'temendir. Yani halk, namaz ve oruç vakitlerini ona güvenerek ayarlarlar" buyur­muştur.

Eğer muhalif kişi:

- Ben kendi namazımı kılıyorum, imam da kendi namazını, derse ona:

- Peki cemaat hangi vasıfla imama uymuş, olur? Herkes kendi namazını kılıyor sayılırsa ve imamın namazı bozulduğunda cemaatın namazı fâsid olmuyorsa cemaat fa­zileti ne ile meydana gelir? Senin bu görüşüne bakılırsa imamın Yahudî, Hıristiyan, Mecûsî veyahut kadın olmasında fark gözetmemek icabeder.

(Sevad'ül A'zam, Sh: 62)

## ÖMER (R.A.) VE OSMAN (R.A.)

Bir mü'min Ebû Bekir es-Sıddîk'tan sonra ümmet içinde en üstün kişinin Ömer b. El-Hattab olduğuna inanmalı ve onun Ebû Bekir'den sonraki halifeliğini hak bilmelidir. Bil ki Hattâb oğlu Ömer'in fazileti Kur'ân ve sünnetle sabittir. Allah Teâlâ (meâlen) şöyle buyuruyor:

"Ey Peygamber, sana da, mü'minlerden senin izince gidenlere de Allah yeter. (Et-Tevbe: 64) Burada işaret buyurulan zat Ömer (r.a.)'dir. Peygamber (s.a.v.) de şöyle buyurur:

"Ümmetimden önce geçen hiçbir ümmet yoktur ki içlerinde (peygamber olmadık­ları halde) kendilerine haber ilham olunan kimseler bulunmasın. Ümmetimin muhaddesi (ilhama mazhar kılınanı) da Ömer'dir."

Aleyhissalâtü vesselam Efendimiz buyuruyor: "İki vezirim gökte, iki vezirim de yeryüzünde yardır. Gökteki vezirlerim: Cebrail ve Mîkâîl, yeryüzündeki vekillerim de Ebû Bekir ile Ömer'dir."

Bir mü'min, Ebû Bekir ve Ömer (r.a.)'den sonra en üstün insan olarak Osman b Affan (r.a.)'ı görmeli ve onun halifeliğini hak bilmeli. Hz. Osman'ın üstünlüğü Peygamber (s.a.v)'in şu hadisinde apaçık görülmekte:

"Benden sonra bu ümmetin en üstünü (sırasıyla) Ebû Bekir, Ömer, Osman ve Ali'dir. Onların aleyhinde konuşmayın, haklarında hayırdan başka söz söylemeyin, ki; bedbaht olmayasınız."

(Sevad'ül A'zam. Sh:33)

---
25 Mart Salı
## YILDIRIM BAYEZİD HÂN

Yıldırım Bayezid Hân, Bursa da Ulucâmi'nin inşâ­sını murad edinir. Fakat ma'bedin kurulucağı yerin tam ortasında bir kadının evi bulunmaktadır. Çok uğraşır­larsa da kadın evini satmak istemez. Sonunda cami ta­mamlanır amma, o ev olduğu gibi ortasında kalır!.. Ca­minin ibâdete açılmasından bir süre sonra ev sahibi ka­dın ölür. Bu defa da soyu sopu, evin satılmasına, yeri­nin camiye katılmasına razı olmazlar. Nihayet kaide dı­şına çıkılarak ev yeri camiye eklenir. Ne çare ki o kı­sım açık kalmıştır. Halk arasında Bursa Ulucâmi orta­sındaki açıklığın bu olduğu söylenir durur. Bir padişa­hın adalete ve şeriata bağlılığı ise ancak bu kadar olabi­lir.

(Bostanzâde Yahya Efendi, Târih-i Sâf)

<hr>

Osmanlı ordusu Karaman eyaletine harman ve hasat vaktinde geldi. Bütün hububat ovalarda idi. Yıldırım Hân, ordu içinde öyle bir disiplin temin etmişlerdi ki hiçbir asker parasız bir şey alamıyordu. Konya Hisarı muhasara olundukta asker kaleye yakın varıp: "Aman bizlere çıkıp arpa ve buğdayın satın zahiremiz yoktur" diye rica ederlerdi. Sonra askerlerin gerçekten doğru söylediklerini görerek kaleden çıkıp buğday ve arpa sattılar. Yıldırım Han'ın ne kadar insaflı ve adalet sahi­bi olduğunu görünce kaleyi teslim ettiler. Birçok kale halkı kendiliklerinden teslim oldular.

(Müneccimbaşı Derviş Ahmed Dede; Münecambaşı Târihi)

---
26 Mart Çarşamba
## HZ. PEYGAMBER (S.A.V.)'DEN SONRA İNSANLARIN EN FAZİLETLİSİ

Hz. Peygamber (s.a.v.)'den sonra insanların en faziletlisi Ebû Bekr es-Sıddîk (r.a.), sonra Ömer bin Hattab (r.a.), son­ra Osman bin Affan (r.a.), sonra Ali bin Ebû Tâlib (r.a.)'dir.

Burada Hz. Peygamber (s.a.v.)'den sonra demek, Hz. Peygamber (s.a.v.)'in varlığından sonra dünyada bulunduğu halde demektir. İsa (a.s.)'nın yeryüzüne inmesi her ne kadar Hz. Peygamber (s.a.v.)'den sonra olacaksa da esas peygam­berliği ondan evvel olmuştur, dünyadaki varlığı da öncedir. İmam Âzam (r.a.)'ın yukarıdaki söz ile zaman bakımından uzaklığı kasdetmiş olması uzak bir ihtimal değildir.

"Şerh'ül-Makâsıd" da büyük âlimlerin şu görüşüne sahip bulundukları zikredilmektedir. Peygamberlerden dördü ya­şayanlar zümresindendir. Bunlar da Hızır, İlyas yeryüzünde, İsa ile İdris (a.s.) gökyüzünde yaşamaktadırlar. Hasılı pey­gamberlerden sonra insanların en üstünü Hz. Ebû Bekir (r.a.)'dir.

Hz. Ebûbekir (r.a.)'in cahiliyyet devrindeki ismi Abd'ül-Kâbe idi. Resûlullah (s.a.v.) kendisine "Abdullah" adını vermiştir. Hz. Ebû Bekir (r.a.)'in babasının ismi "Ebû Kuhâfe Osman b. Âmir b. Kureşî es-Sıddik et-Teymi (r.a.)'dir. Sıddık adını çok doğru olması, hakkı kuvvete kabul etmesi, inancının ve tasdikinin kuvvetli olması dolayısıyla almıştır. Gelmiş ve gelecek velîlerin en üstünüdür. Ebû Bekir (r.a.)'in, velîlerin en üstünü olduğu hususunda icma vâki ol­muştur. Râfizîlerin buna muhalefetlerine itibar yoktur. Hz. Peygamber (s.a.v.) onu, kendi yerine namazı kıldırmak için öne geçirmiştir ve O, gerçek bir halîfedir.

(Fıkh-ı Ekber Şerhi, Sh: 122)

---
27 Mart Perşembe
## SERİYY'ÜS-SAKÂTÎ (K.S.) (ÖL. 257/870)

Sûfîlerden Ebu'l Hasan Seri b. Muğûllas Sakâtî (k.s.) Cüneyd (k.s.)'in dayısı ve şeyhidir. Ma'rûf Kerhî (k.s.)'nin de talebesidir. Tevhide ait bilgileri yüce halleri ve verâ bakımından zamanında tek idi.

Ebû'l-Abbas b. Mesrûk anlatıyor: "Bildiğime göre Seriyy'üs-Sakâtî (k.s.) Ma'rûf Kerhî (k.s.)'nin müridlerinden idi. Pazarda alış veriş yaparken Ma'rûf (k.s.), sabî bir yeti­min elinden tutarak ona getirdi ve:"Bu yetimi giydir" dedi. Serî (k.s.) diyor ki: "Çocuğa elbise aldım ve giydirdim. Ma'rûf (k.s.) buna o kadar memnun oldu ki: "Allah (c.c.) seni dünyadan nefret ettirsin, içinde bulunduğun halden kur­tararak rahata kavuştursun" demekten kendini alamadı. Dükkândan ayrılırken dünyadan daha çok nefret ettiğim bir şey yok idi. Şimdi içinde bulunduğum şu hallerin hepsi Ma'rûf (k.s.)'un duasının bereketinin eseridir.

Cüneyd (k.s.) diyor ki: "Serî (k.s.)'den daha âbid birini görmedim, ölüm döşeğine yatması hariç 96 yaşına geldiği halde uzanıp yattığı görülmemiştir.

Serî (k.s.)'nin şöyle dediği nakledilir: "Bir kere elham­dülillah dediğim için otuz senedir istiğfar etmekteyim." Bu nasıl olur denilince:"Bir defa Bağdat'ta yangın çıkmıştı. Beni karşılayan bir adam senin dükkânın yangından kurtul­du, dedi. Ben de elhamdülillah dedim. Müslümanların başı­na gelen felâket zamanında kendim için hayır isteyerek elhamdülillah dediğim için otuz senedir pişmanlık duyuyo­rum" diye cevap vermişti.

Serî (k.s.) şöyle dua ederdi: "Allah (c.c.)'ım beni diledi­ğin gibi cezalandır, ancak hicâb (cemalini temaşaya mâni olan perde) cezası ile cezalandırma.

(Kuşeyrî Risâlesi, Sh: 83)

---
28 Mart Cuma
## TEVBE

Allah-ü Teâlâ: "Ey iman edenler hepiniz toptan Allah (c.c.)'a tevbe ediniz, umulur ki felah bulursunuz." buyur­muştur.

Hz. Enes (r.a.) Resûlullah (s.a.v.)'dan şu Hadîs-i Şerifi rivayet etmiştir: "Günahtan tevbe eden, günahsız gibidir. Allah (c.c.) bir kulunu sevdi mi günah ona zarar vermez. (Çünkü tevbe etmesini nasib eyler)". Bundan sonra Resûlul­lah (s.a.v.) "Şüphesiz ki, Allah (c.c.) tevbe edenleri sever, tertemiz olanları sever." mealindeki Âyeti okudu. Ya Resulallah (s.a.v.) tevbenin alâmeti nedir? diye sorulunca: "Piş­manlık"(nedamet) buyurdular".

Enes b. Malik (r.a.), Nebi (a.s.)'nin "Allah (c.c.)'ın en çok sevdiği kimse tevbe eden gençtir." buyurduğunu rivayet etmiştir.

Tevbe, sâliklerin (vuslata ermeleri için uğradıkları) men­zillerden ilk menzildir. Talihlerin ulaştıkları makamlardan birinci makamdır. Tevbenin Arap dilindeki hakikî manası dönmek (rücû) dur. Tevbe etti, demek; döndü, demektir. Şu halde tevbe şeriatın yerdiği şeyden övdüğü şeye dönmektir. Resûlullah (a.s.): "Pişmanlık tevbedir." buyurmuşlardır.

Ehl-i sünnetin kelâm âlimleri, sahîh bir tevbenin üç şartı vardır, demişlerdir. Şeriata muhalif işleri yapmaktan neda­met duymak, hatalı (ve günah olan şeyleri) derhal terketmek, eskiden işlenen günahların benzerlerini yapmamaya azmetmek. Sıhhatli bir tevbe için behemehal bu şartların ye­rine getirilmesi gerekir.

(Kuşeyrî Risâlesi, Sh: 186)

---
29 Mart Cumartesi
## CANA KIYMAK

Adamın biri Peygamberimiz (s.a.v.)'e:

"- Ya Resûlullah, Allah nezdinde hangi günah en büyük­tür?"diye sorar. Resûlullah (s.a.v.):

"- Seni yaratan Allah olduğu halde O'na ortak koşmandır."der.

Adam:

"- Sonra hangisidir?" Resûl-i Ekrem (s.a.v.):

"- Yemeğine ortak olur (geçimin daralır) korkusu ile yav­runu öldürmendir." Adam:

"- Sonra hangisidir?" Efendimiz (s.a.v.):

"- Komşunun helâliyle zina yapmandır." Cevabını verir. Allah-ü Teâlâ, Peygamberimiz (s.a.v.)'in bu cevaplarını tasdik sadedinde "Onlar ki Allah'ın yanına başka bir, tanrı katıp tap­mazlar."(Furkan: 68-70) Âyetlerini inzal buyurmuştur. Resûl-i Ekrem (s.a.v.) şöyle buyurdu:

"İki müslüman kılıçlarıyla karşılaşıp dövüştüklerinde, öldü­ren de ölen de cehennemdedir." Soruldu:

"- Ya Resûlullah! Öldüreni anladık (ama) ölenin suçu ne?"Peygamberimiz (s.a.v.):

-"Çünkü o da karşısındakini öldürmeğe istekli idi, cevabını verdi.

İmâm-ı Süleymân el- Hattâbî (bu Hadîs-i Şerifin izahında şöyle) diyor: Her ikisinin cehennemlik oluşu meşru bir sebep­ten dolayı çarpışmayıp aralarındaki bir husumetten, tarafgirlik sâikiyle veya dünyalık elde etmek veya başkanlık ve yüksek bir mevki ibraz etmek için dövüştüklerinde olur. Amma, kendile­riyle vuruşmayı gerektirecek şekilde meşru devlet kuvvetlerine karşı koyan bâğiler ile dövüşen veya canını, namusunu koruma uğrunda zarurî olarak çarpışan müslüman bu cezaya müstahak olmaz.

(İslâm Şeriatında Büyük Günahlar, İ. Zehebî)

---
30 Mart Pazar
## KADININ KOCASINA İTAATSİZLİĞİ

Hz. Ali (k.v.) anlatıyor: Bir gün zevcem Fatıma (r.a.) ile Resûlullah (s.a.v.)'ın yanına gittik. Onu ağlıyor bulduk. Ben: "Anam babam sana feda olsun yâ Resûlallah! seni ağlatan ne­dir?" dedim.

Buyurdu ki: "Ey Ali, Mi'rac gecesi ümmetim içinden kadınların çeşitli azâblarla tâ'zîb edildiklerini gördüm. Onların ağır azâblarını hatırladım da ağladım. Resûlullah (s.a.v.) devamla buyurdular ki: "O gece bir kadının saçlarından asıldığını ve beyninin kaynadığını, bir başka kadının dilinden asıldığını ve boğazına kaynar su döküldüğünü, başka birini ayakları me­melerine, elleri nâsıyesine bağlanmış bir halde, diğer bir kadını memelerinden asılmış olarak, yine başka birini de başı domuz başı, vücudu eşek vücudu, gibi kendisine milyonlarca azabın icra edildiğini, başka birisini de köpekler suretinde ağzından ateşler girer gerisinden çıkar şekilde melekler ateşten topuzlarla kendisine vuruyorlarken gördüm."

Fâtıma (r.a.) ayağa kalktı ve: "Sevgili babacığım, gözleri­min nuru! Bunların suçları nedir ki, kendilerine bu derece azâblar ediliyor?"Resûlullah (s.a.v.): "Ey kızım! Saçlarından ası­lanlar başlarını kapamayanlar. Dillerinden asılanlar dilleriyle kocalarına eza edenler. Memelerinden asılanlar kocalarının ya­tağına hıyanette bulunanlar. Ayaklarından memelerine, ayaklarından perçemlerine asılanlar cünüplük ve âdet sonrası yıkan­mayan, namazla istihza edenler. Başı hınzır, vücutları da merkeb gibi olanlar kovucu ve yalan söyleyenler. Köpek suretindi olup ağızlarından ateşler giren ve gerilerinden çıkan yaptıkları iyilikleri başa kakan kıskanç kadınlardır."buyurmuştur.

(İslâm Şeriatında Büyük Günahlar, İ. Zehebî)

---
31 Mart Pazartesi
## II. SULTAN ABDÜLHAMİD HÂN'IN HAL'İ (27 NİSAN 1909)

Hal' için lâzım gelen fetva kolaylıkla alınmadı. Fetva-emîni Hacı Nuri Efendi, ittihadçıların ileri sürdükleri hal' sebeplerinin hiçbirinin "sahîh" sayılmayacağını söyleyip kendisine uzatılan fetvayı imzalamadı. Fetva, bir hâine im­zalatıldı. Ancak Ayastafonos'taki meclis binasında toplanan 240 milletvekili ile 34 senatör içinde tereddüt edenler çoktu. Talat Bey tehdit ederek hal' kararını aldı.

Sultan Hamid'in hal'ini kendisine tebliğ tarzı, Türkiye tarihinin, asla silinemeyecek lekelerinden biri olarak kala­caktır. İttihadçılar bu meselede feci şekilde yanılmışlar ve
bunu bizzat kendileri anlayarak "afvolunmaz bir hata", "si­linmez bir leke", "bir hata-yı azîme" olarak vasıflandırmışlardır. Hal'i tebliğe, milletvekili ve senatörlerden seçile se­çile, şu heyet memur olmuştur. Yahudi Emanuel Karaso, se­natör Ermeni Aram, Arnavud Esat Toptanî Paşa, Gürcü Arif Hikmet Paşa, yeryüzündeki müslümanların halifesine hal'i­ni tebliğ edecek dört kişilik heyette iki gayri müslimin bulunmasındaki yüz milyonlarca müslümana yapılan hakaret bir yana, bu şahısların üzerinde birkaç söz söylemek icab eder. Emanuel Karaso, İtalya'dan para alan bir casus olup, Libya'nın İtalya tarafından yutulmasında meş'ûm bir rol oy­namıştı. Jandarma paşası olan, Esad Toptanî Arnavut istik­lâli için silâh çekmiş ve sayısız Türk'ün kanına girmiş bir adamdır. Aram Efendi'nin Ermeni ihtilâl komitesi ile yakın ilgisi ma'lûm olup, Sultan Hamid'den Ermenilerin in­tikamını almak için heyete sokuşturulmuştur. Arif Hikmet Paşa sonraki yıllarda karanlık siyasî hayatı olan bir dar­becidir.

(Büyük Türkiye Tarihi, Yılmaz Öztuna)

---
1 Nisan Salı
## GÂZÎ MUHTAR VE GÂZÎ OSMAN PAŞALAR

Büyük savaşta Doğu cephesinin kahramanı olan Gâzî Ahmed Muhtar Paşa, Osman Paşa'dan 7 yaş küçüktü. 38 yaşındaydı. 32 yaşında müşir olmuştu. Kendi­si binbaşı iken, o sırada gene müşir olan Derviş Paşa'nın maiyetinde, genç bir kurmay olarak çalışmıştı. Bu savaşta ise Derviş Paşa, Muhtar Paşa'nın emrine ve­rilmişti. Sultan Aziz'in son zamanlarında bir ara nafıa nazın da olan Muhtar Paşa, II. Abdülhamid'den "Gâzî" unvanını ve altın kılıç kazanınca, ünü arttı. Erkân-ı Harbiyye-i Umûmiye Reisi oldu. 1892'den 1908'e kadar Mısır fevkalâde komi­serliğinde bulundu. Bu şatafatlı, fakat hareketsiz görevi için, II. Abdülhamid'e düşman kesildi. 1912'de sadrazam bile oldu ve 1918'de öldü. Matematik ve ast­ronomi bilgini olarak da ünlüdür ve eserleri Fransızca ve Arapça'ya çevrilmiştir. 40 savaşa katılan, ikisinde yaralanan Muhtar Paşa, zamanın en büyük askeri olan mareşal Van Moltka ve İmparator Franz Joseph tarafından çok takdir edilmiştir. Ancak siyaset adamı olarak başarı kazanamamıştır. Fâtîh Camii avlusunda gömü­lüdür.

93 Harbi'nin en büyük kahramanı olan Gâzî Osman Paşa ise, dünya askerlik tarihinde savunma savaşına yeni prensipler getirmiştir. Bütün XIX. asır boyunca Türkler'in yetiştirdiği gerçek dehâ sahibi tek asker sayılabilir. Tokatlı olan Os­man Nuri Paşa, Rusya'dan İstanbul'a dönünce, halk tarafından çılgınca alkışlana­rak karşılandı. Serasker ve Mabeyn müşiri oldu. Ölünceye kadar, Türk imparator­luk sarayının bu en yüksek görevinde kaldı ve törenlerde padişahın arabasında, padişahın karşısında otururdu. 1900'de 68 yaşında öldü. Fâtih Camii avlusundaki türbesine gömüldü. II. Abdülhamid, büyük kızları Zekiye (1872-1950) ve Naime (1876-1945) sultanları Osman Paşa'nın büyük oğulları Müşir Damad Nureddin (1865-1953) ve Müşir Damad Kemaleddin (1868-1920) Paşalara vererek, büyük iltifat eseri gösterdi. Osman Paşa'nın bu izdivaçlardan doğan torunları hayattadır. Osman Paşa'nın zevcesi Zat-ı Gül Hanım 1940'a kadar yaşamıştır.

Plevne'de Rus kurşun ve gülleleriyle delik deşik olan Türk alay sancakları,
hükümdara iradesiyle, bu yaralı halleriyle aynen sakladı ve askerî törenlerde, bir­liklerin önünde bulunduruldu. Plevne Marşı, bilhassa meçhul bir halk sanatkârı­nın yazıp bestelediği Kürdi makamından Plevne veya Gaziosmarpaşa Türküsü günümüze kadar, Türkler'in bu büyük tarihî macerasını ve onun kahramanlığını unutturmadı.

(Büyük Türkiye Tarihi. Y. Öztuna, C. 6, Sh: 156-157)

---
2 Nisan Çarşamba
## HZ. FÂTIMA'NIN ÇEHİZİ VE EV EŞYASI

(1) Esma bint-i Umays (r.a.)'ın yaptığı üç minderden başka,

(2)  Saçaklı bir halı,

(3)  İçi, hurma lifi ile doldurulmuş bir yüz yastığı,

(4)  İki tane el değirmeni,

(5)  Bir tane su tulumu (kırba),

(6)  Topraktan yapılmış bir su testisi,

(7)  Meşinden yapılmış bir su bardağı,

(8)  Bir elek,

(9)  Bir havlu,

(10) Tabaklanmamış bir koç postu,

(11) Eskiyip tüyü dökülmüş Yemen dokuması alacalı bir kilim,

(12) Hurma yaprağından örülmüş bir sedir,

(13) Yemen işi alacalı iki elbise,

(14) Bir kadife yorgandan ibaretti.

Geceleri; üzerinde uyudukları, gündüzleri de, biraz kes­tirip uykusuzluklarını giderdikleri döşekleri, koç postu idi.

Uyumak istedikleri zaman, koç postunun yünlü tarafı­nı çevirirlerdi.

Hasan-ı Basrî (r.a.)'nin rivayetine göre: Uzunumsu olan kadife yorganlarını, uzunlamasına örtününce, arka­lan, enlemesine örtününce de, başları açılırdı.

(İ. Târihi, M. A. Köksal. C. 8, Sh: 258)

---
3 Nisan Perşembe
## MİSVAK

* Misvak; Erak denilen ve çalıya benzeyen, dalları ve yaprakları çok yumuşak ve hoş kokulu bir ağaçtır. Dallarından ve köklerinden misvak çubuğu (diş fırçası) yapılır.

* Misvak çubuğunun kabuk kısmı soyulur, lif kısmı temizlenir ve bir miktar su içine bırakılarak bir müddet bekletilip yumuşatılır, lifler haline geldikten sonra kullanılır. En iyi kullanma şekli, gül suyu ile ıslatılarak kullanılmasıdır.

* Misvak, temizleyici ve parazitleri öldürücü (antiseptik) özelliklere sahiptir. Misvak ağzı temizler, diş etlerini pekiştirir, balgamı keser, gözün görme duyusunu kuvvetlendirir, ağız kokusunu ve dişlerin sararmasını giderir, mideyi düzenler, sesi güzelleştirir, hazma yardım eder. konuşmayı kolaylaştırır; okumak, zikir yapmak ve namaz kılmak için zindelik verir, uykuyu giderir, yüce Allah'ı razı kılar, melekleri hoşnut eder. sevapları çoğaltır.

* Nitekim Peygamber (s.a.v.):

"Dört şey peygamberlerin müşterek sünnetlerindendir. Utanma duygusu, güzel koku sürünmek, misvak kullanmak ve evlenmek." "Misvak kullanınız! Zira misvak ağzı ve dişleri temizler, Cenâb-ı Allah'ı razı eder. Cebrail her gelişinde bana misvak kullanmayı tavsiye etti. o kadar ki bana ve ümmetime farz kılınacak diye kork­tum..."

"Misvak kullanılarak kılınan namaz, misvaksız olarak kılınan na­mazdan yetmiş derece daha üstündür.'' buyurmuştur.

* Cafer b. Ebî Tâlib (r.a.) demiştir ki: Ashâbdan (r.a.) bir cemaat Peygamber (s.a.v.)'in yanına gelmişlerdi. Onlara hitaben: "Bana ne oluyor ki sizleri dişleri sararmış ve ağızları kokuyor olarak görüyo­rum. Misvak kullanınız! Eğer ümmetime güç geleceğinden korkmasaydım. her namazda (abdest alırken) misvak kullanmalarını emrederdim" buyurdu.

(Tıbb-ı Nebevi Ansiklopedisi, C: 2, Sh: 489-491)

---
4 Ocak Cuma
## HZ. BAYEZİD-İ BİSTÂMÎ (K.S.)

Allah ondan razı olsun...

Bayezid onun künyesidir. Esas adı Tayfun. Babasının adı İsa... Hicretin 261. - miladın, 874. yılında irtihâl etti.

Derdi ki: - Birgün babamın mihrabında oturuyordum. Ayaklarımı uzattım. Bana, gizli bir ses şöyle dedi: "Padişahla oturana gerekir ki;onun huzurunda iyi edepli ve terbiyeli otura..."

Derdi ki: - Otuz yıl mûcâhede içinde çalıştım. Bu mücahâdem sonunda; anladım ki, kul için en zor şey, ilim ve ilmin gereğini yapmaktır."

Derdi ki: -Allah'ı Allah'la bildim. Allah'ın gayrısını da Alah'ın nuruyla bildim.

Derdi ki: Allah-ü Teâlâ kullarını, bir çok nimetle süsledi; bundan gaye, onların zatına dönebilmeleridir. O kullara gelince, gidecekleri varlığı bırakıp nimetleriyle meşgul oldular.

Bir gün kendisinden farz ve sünnetin tarifini istediler... Şöyle cevap verdi: -Sünnet, dünyayı ta­mamen terk etmektir... farz ise, Mevlâ ile sohbettir..."

Sonra biraz daha açıkladı:

- Çünkü Peygamber (sav.) fendimizin bütün sünneti, dünyayı kalbe sokmamaya delâlet eder. Farzlara bir emirler külliyesi olan Kitaba gelince: O da Mevlâ ile sohbete çağırır. Çünkü ondaki ke­lâm; şanı yüce Allah'ın sıfatlarından, kelâm sıfatının tecellîsidir.

Şöyle anlatmıştı:

- İzzet sahibi Rabbımı rüyada gördüm:

- Ya Rabbi, zatına vuslat yolunu nasıl bulurum? diye sordum. Şu cevabı aldım:

"- Nefsini bırak, bana yüksel..."

Derdi ki: "Allah-ü Teâlâ'nın veli kullan onun üns cennetindedirler. Hayatları onun katında giz­lidir. Onları ne dünyada, ne de âhirette kimseler görebilir."

Bir gün İbrahim b. Seybet'ül-Herevî (k.s.), Bayezid-i Bistami (k.s.)'nin ziyaretine geldi. Hoşbeşten sonra, Bayezid (k.s.) ona döndü:

- Aklımdan; Rabbim katında sana şefaatçi olmak geçti..."dedi. İbrahim b. Seybet'ül-Henevî (k.s.) buna şu karşılığı verdi:

Bütün mahlûkata şefaatçi olsan, yine de çok iş etmiş olmazsın... Onların ne kıymeti var ki? Sa­dece bir çamur parçası...

Beyazıd (k.s.) bu cevabı çok beğendi ve hayran oldu.

Yahya b. Muaz (k.s.); Bayezıd-i Bistami (k.s.)'ye yazdığı bir mektuba, şu satırları da ekledi: Onun mahabbet şarabını; o kadar çok içtim ki sarhoş oldum. Bayezid-i Bistamî de bu sözlere karşılık şöyle yazdı:

- "Senden başkaları; yerin ve semaların denizleri kadarını içip bitirdiler... Ama henüz kanmadı­lar... Hala dilleri dışarıda:

- Daha yok mu? Daha yok mu? diyorlar.

(Tabakât'ül Kübra, C. 1. Sh: 291-295)

---
5 Nisan Cumartesi
## ÎMÂN İLE AMELİN AYRI AYRI OLUŞUNU BİLMEK

Yapılan her amel, imanın bir tezahürü sayılamayacağı gibi. her ma'siyet de küfür addedilemez. Her peygambe­rin -diğer bir peygamberin sahip olmadığı- kendine has bir şeriatı, bir yolu vardır. Bununlar beraber, hiçbirinin îmânı ötekinin îmânından başka değildir. Allah elçileri­nin îmânları bir. şeriatları değişik olunca; îmânla amelin ayrı ayrı mütalâa edileceği de kendiliğinden ortaya çıkar. Çünkü, peygamberlerden birinin îmanı çoktu, diğerinin ki azdı demek câiz görülemez. Nitekim (aklî) deliller de bu ayrımı açık şekilde göstermektedir, îmânda süreklilik şart iken amel için bu, bahis mevzuu değildir. Zîra, kişi­nin, vakti girmeden kıldığı namaz, vakit namazının yerini tutmaz. Ramazân ayından önce oruç tutarsa orucu ramazân orucundan sayılmaz. Bir kâfir, tüm hayır ve fâal­leri yapsa mü'min olamaz, çünkü îmân amelden önce ge­lir. (Demek ki) iman dâimi, amel ise zamanla kayıtlıdır.

Bir başka yönden: Bir kâfir çöplüğün tepesinde îmân etse, îmânı makbuldür. Fakat o mezbelikte namaz kılsa namazı caiz olamaz. Amel îmândan bir cüz olsaydı, ne­caset üzerinde bir bölümünün de gayr-i câiziyyeti düşü­nülemezdi.

Yine âdet görmekteki bir kadın yahut cünüp bir erkek îmân etse, îmânı caiz, lâkin bu durumda namaz kılmaları caiz olmaz.

Yine, amel yapmayan mü'minlerin de cennete gire­ceklerini düşünmez misin? Hâsılı îmân başka, amel baş­kadır.

(Sevad'ül-A'zam, Hakîm Semerkandî, Sh: 81)

---
6 Nisan Pazar
## BİR GÂZÎ, SAVAŞ SIRASINDA ŞU ON ŞEYE DİKKAT ETMELİDİR:

1- Arslan gibi cesur olmalı, korkmamalıdır.

2- Kaplan gibi gururlu olmalı, düşmana baş eğmemelidir.

3- Kahramanlıkta ayı gibi güçlü olmalı, bütün duyguları ile savaşmalıdır.

4- Saldırılara karşı direnmede domuzdan ibret almalı, saldırıya uğrayınca geri dönmemelidir.

5- Saldırıda kurttan da ibret almalı, bir yandan ümîdini kesince başka yandan saldırmalıdır.

6- Savaş malzemelerinin taşınmasında karınca­dan ibret almalıdır. Karınca kendi ağırlığının kat kat fazlasını taşır.

7- Sebatta ve direnmede taş gibi olmalı ki, ye­rinden oynatılmamalıdır.

8- Sabırda himarı görmeli. Ok saldırılarına, kılıç darbelerine rahatlıkla katlanmalıdır.

9- Vefada köpeğin hâlini görmeli. Komutanı ateşe girse, peşinden girmelidir.

10- Fırsat kollamakta horoz, hezimete uğramak­ta tilki misâlini hiç unutmamalıdır.

    (Tenbîh'ül Gâfîlin)

---
7 Nisan Pazartesi
## DÎN DUYGUSU FAZîLET VE SEÂDET KAYNAĞIDIR

## DÎN NEDİR?

İslamî tarife göre dîn; akıl sahibi şuurlu insanları kendi irâde ve istekleriyle sırf hayra ve iyiliğe sevk eden ilahî bir kanundur.

İnsanlara peygamberler aracılığı ile tebliğ buyurulan ulaştırılan bu kanun:

1- Yaratılışımızın gayesini öğretir.

2- Nereden geldiğimizi, nereye gideceğimizi öğretir.

3- Yaratanımıza karşı vazifelerimizi öğretir.

4- Yaratılmışlara karşı vazifelerimizi öğretir.

5- Hangi işlerin hayırlı, iyi faziletli, hangi işlerin kötü, zararlı olduğunu öğretir.

Hulâsa: İnsanlara hidâyet ve seâdet yollarını öğretir.

"Bir, Allah'a îmân ve ibâdet, insanlara iyi muameleden ibaret" sözü. dînin tarifinin özü sayılabilir.

Dîn'in bariz ve belirli vasfı, doğrudan doğruya Allah (c.c.) tara­fından vaz' edilmiş, kurulmuş olmasıdır. Buna göre hiçbir kimse, hatta peygamberler bile Allah (c.c.) adına dîn vaz' edemez, kura­mazlar.

Dîn, böyle, yalnız Allah (c.c.) tarafından vaz' edilmiş kurul­muş, insan fıtratına uygun bulunmuş olduğu içindir ki her çağda, insanların bütün manevî ve ahlâki ihtiyaçlarını karşılamıştır.

İnsan, fıtraten, yaratılıştan dindardır. Din duygusuyla yaratıl­mıştır.

Yüce Allah (c.c.) bu hususta şöyle buyuruyor:

"Yüzünü, muvahhid ve pak olarak dîn'e doğrult! Allah'ın ya­ratmış olduğu din'ini tut ki, Allah bütün insanları bunun üzerine yaratmıştır.

Allah (c.c.)'ın yarattığı şeyde değişiklik olamaz.

İşte, en doğru dîn, budur.

Fakat insanların çoğu bunu bilmezler." (Rûm S. 30)

(Sohbetler, M. Âsım Köksal, Sh: 5)

---
8 Nisan Salı
## ON GÜNLERİN FAZİLETİ

Zilhicce ayının 1-10 günleridir. Resûlullah (s.a.v.) Efendimiz bu günler hakkında şöyle buyurmuşlardır:

- "Bu günlerde tuttuğun orucun her günü, yüz köle azâd etmeye, yüz deve kurbânına, Allah (c.c.) yolunda cihâd için binilen yüz ata bedeldir.

Terviye günü orucu ise senin için bin köle azâd etme­ye, bin deve kurbân kesmeye, üzerine binip cihâd edilen bin ata bedeldir.

Arefe gününün orucu ise, iki bin köle azâd etmeye, ikibin deve kurbân kesmeye ve üzerine binip Allah (c.c.) yolunda cihâda gidilen iki bin ata bedeldir.

Bu oruç, iki sene evvelinin ve iki sene sonrasının oru­cuna bedeldir."

Resûlullah (s.a.v.) Efendimiz yine şöyle buyurmuşlar­dır:

- "Allah-ü Teâlâ günlerden dördünü seçti. Aylardan dördünü seçti. Kadınlardan dördünü seçti.

Dört kimse var ki, Cennet'e koşarlar. Dört kimse de var ki Cennet onlar için koşar.

Allah (c.c.)'ın seçtiği dört gün şunlardır:

1- Cum'a günü.

2- Arefe günü.

3- Kurbân günü.

4- Ramazan Bayramı günü.

Allah (c.c.)'ın sevdiği dört ay şunlardır:

Receb, Zilkade, Zilhicce, Muharrem.

Allah'ın seçip üstün kıldığı dört kadın şunlardır:

İmrân'ın kızı Meryem, Hatice bint-i Hüveylid, Âsiye bint-i Mühâzim (Fir'avun'un hanımı ve Cennet ehlinin hanımefendisi) Fatıma bint-i Muhammed (s.a.v.).

(Tenbih'ül Gâfilîn)

---
10 Nisan Perşembe
## İKİ MÜSLÜMANIN BİRBİRİNİ ÖLDÜRMESİ

İmam Müslim'in rivayet ettiği hadîs-i şerifte Ebu Bekr (r.a.) demiştir ki:

- Ben, Rasûl-i Ekrem (s.a.v.) işittim, şöyle buyuruyordu:

"İki müslüman kılıçları ile birbirlerine yönelip vuruştuk­ları zaman öldüren de ölen de cehennemdedir." Bunun üze­rine ya ben sordum, yahut da başkası tarafından:

- Ey Allah'ın Rasûlü, öldüren böyle ama ölene ne ol­du? diye soruldu. Rasûlullah (s.a.v.):

"Ölen de arkadaşını öldürmek istemişti", buyurdu.

Âlimler derler ki:

Bu hadîs dünya malı üzerine dövüşenlere mahmuldür. Yoksa İmam Bezzar'ın merfu olarak rivayet ettiği şu: "Siz­ler dünyalık üzerine birbirinizle harp edersiniz öldüren de ölen de ateştedir" mealindeki hadîsin delaletiyle, din ve ıs­lah etmek üzere harbe mahmul değildir. Meselâ âsilerle harp etmek gibi.

İmam Müslim'in Ebu Hüreyre (r.a.)'den rivayet ettiği hadiste Rasûlullah (s.a.v.) Efendimiz şöyle buyurmuştur:

"Nefsim elinde olan Allah'a yemin ederim ki, insanlar üzerine katilin neden dolayı öldürdüğünü, maktulün de ne­den ötürü öldürüldüğünü bilmeyeceği bir gün gelmedikçe dünya gitmeyecektir. (Yani kıyamet kopmayacaktır)" bu­yurdu.

Bunun üzerine kendisine:

- Bu nasıl olur? diye soruldu. Allah'ın Rasûlü:

"Herc (yani çok insan öldürme) olacak, öldüren de ölen de cehenneme gidecektir", buyurdu.

(Ölüm, Kıyamet, Âhiret, İ. Şa'râni, Sh: 382)

---
11 Nisan Cuma
## HZ. ÖMER (R.A.)

Hicret zamanında hep Ashâb-ı Kiram (r.a.), gizlice Mekke'de çıkıp Medine'ye geldiler. İllâ Ömer'ül-Fâruk (r.a.) alenî olarak hicret eyledi. Şöyle ki: Kılıcını kuşandı, yayını omuzuna astı, oklarını eline aldı ve rüesâ-yı Kureyş, Kâbe-i Mükerreme avlusunda halka halka olup otur­makta iken Harem-i Şerife gitti. Beyt-i Şerifi, yedi .defa tavaf etti ve iki rek'ât namaz kıldı. Ba'dehu "Yüzleriniz kara olsun", diye rüesâ-yı Kureyş'e beddua ederek yanlarından geçerken "Anasını ağlatmak ve evlâ­dını yetim ve karısını dul bırakmak isteyen kimse şu vadinin öte tara­fında bana kavuşsun." deyip Mekke'den çıktı ve Medine'ye hicret etti. Arkasına düşen olmadı. Vaka-i Uhud günü Ashâb-ı Kiram (r.a.), şaşırıp da müteferrik (dağılmış) oldukları zaman Resûl-i Ekrem (s.a.v.)'in ya­nında payidar olanlardan biridir. Hem böyle şeci' ve bahâdır, hem de âlim ve âkil (çok akıllı) ve müdebbir idi. Ne zaman Ashâb-ı Kiram ara­sında bir ihtilâf vuku' bulsa onun reyi' doğru çıkardı. Tarih-i Fil'den üç sene sonra doğmuştur, uzun boylu, iri gövdeli idi. Gözlerinde nev'emâ (bir nevî) kırmızılık var idi.

(Dön Büyük Halife, Şemseddin Ahmet Efendi)

<hr>

Sahih isnad ile Câbir bin Abdullah (r.a.) Hazretleri'nden rivayet ediliyor: Hazret-i Ebu Bekir (r.a.) irtihâline yakın:

- Beni Resûlullah'ın mübarek kabrinin bulunduğu evin kapısına götürün, kapıyı çalınız. Kapı size açılırsa beni oraya defnediniz, buyur­du. Câbir (r.a.) diyor ki:

- İrtihâl edince vasiyyeti üzerine götürüp kapıyı çaldık "-Ebû Bekir (r.a.)'i getirdik, senin yanına defn olunmak istiyor." dedik kapı açıldı.

- "İçeri girip defnediniz" diye bir ses duyduk. Kapıyı açanı ve söyleyeni hiç görmedik.

(Dört Büyük Halîfe, Ş. Ahmet Efendi, Sh: 57)

---
12 Nisan Cumartesi
## ŞEYTANIN NİÇİN GÖZÜ YAŞLI, BENZİ SOLUKTU?

Mukareblerden, keşif ve keramet sahibi bir zât; Arafat'ta İblisi insan suretinde gördü. Baktı ki zayıf, benzi soluk, gözü yaşlı, kamburu çıkmış, perişan bir vaziyettedir. Bunun üzerine bu zât İblise şöyle sordu:

"- Niçin gözün yaşlıdır. Kim ağlattı seni?" İblis:"- Ticâret fikri olmaksızın hacıların Arafat'a çık­ması. Baktım ki maksatları yalnız Allah rızâsı için hac etmek emellerine ulaşır ve Allah-ü Teâlâ onları boş çevirmez, diye korktum ve işte buna üzülerek ağla­dım, dedi." O zât:

"- Ya seni zayıflatan şey nedir?" İblis:

"- Hac yolunda atların (Hacıları getirmekten mü­tevellit) inleyip kişnemeleridir. Bu benim yolumda ol­saydı benim için daha sevimli olurdu." dedi. O zât:

"- Ya benzini solduran nedir?" İblis: "İslâm cemâatinin tâat ve ibadetinde birbirleriyle yardımlaşmasıdır. Şayet isyanda birbirine yardım et­selerdi ben sevinirdim" dedi. O zat:

"- Ya seni çökeltip böyle belini kıran nedir?" İblis:

- Kulun, "Allahım! senden hüsn-i hatime temenni ederim. (Son nefesimde îmân-ı kâmil ile dünyadan ayrılmak isterim)" diye yalvarması. Ben de vay bana, ben bunu acaba nasıl düşürüp amelini kendisine be­ğendireceğim derim. Ve benim bu şekil çalışacağımı anlayacağından korkarım da ondan, dedi.

(İhyâ-u Ulum'id-Dîn, İmâm Gazâlî, C: 1)

---
13 Nisan Pazar
## HZ. OSMAN (RA)'IN FEZÂİLİ HAKKINDA HADÎS-İ ŞERİFLER

"Osman İbni Affân Hazretleri dünyada da, âhiretde de herkesten ziyâde bana yakındır." (Câmi'üs-Sağîr)

<hr>

"İmâm-ı Osmân Hazretleri ümmetimin içinde hayası ile mevsûf olanların birincisidir. İmâm-ı müşarin ileyh aynı zamanda ümmetimin en kerîmidir."

Hz. Osman (r.a.)'ın yalnız kölelerinden iki bin dörtyüz neferini fi-sebebillah âzâd buyurduğu mervîdir. (Câmi'üs-Sağîr)

<hr>

"Cennet'te her bir NEBÎ için bir refîk-ı mahsûs var. Benim de refikim Osman bin Affân'dır." (Câmi'üs-Sağîr)

<hr>

"Cehenneme müstehak olanlardan yetmiş bin şahıs Hz. Osman'ın şefaatiyle bilâ-hisâb cennete dâhil olurlar." (Câmi'üs-Sağîr)

<hr>

"İmâm-ı Osman cennette benimledir, refîkımdır." (Menâvî)

---
14 Nisan Pazartesi
## KALBİN KISIMLARI

İmâm-ı Hasen-i Basrî (r.a.)'ye bir kişi dedi ki:

­- Gönlümüz uyumuştur, nasihat etsen de n'ola kim uyansa…Hasen-i Basrî (r.a.) dedi ki:

- Keşke sizin gönlünüz uyur olaydı, uyuyan ki­şi tez uyanır. Halbuki sizin gönülleriniz ölmüştür. Ölü uyanır mı?

Dediler ki: -Yâ İmam bizi çok korkutuyorsun.

Dedi ki: -Eğer bugün korkar iseniz yarın âhirette emîn olasınız, vay o kişinin haline ki burda kork­maya.

Nitekim Hadîs-i Kudsî'de buyurulmuştur. "İzze­tim ve Celâlim hakkı için abdim de iki emniyet ve korkuyu cem etmem. Kalbin korkmadığı ya kalbin hastalığından veya ölü olmasındandır.

Hatem-i Esam (k.s.) kalb beş kısımdır demiştir.

1- Ölü kalb, 2- Hasta kalb 3. Gâfil kalb, 4-Uyanık kalb, 5- Diri, yani hayât-i manevîyi bulmuş kalbdir.

Bazı kalblerde teessür, yumuşaklık olmadığı gi­bi taştan da daha katı olup asla havf-ı ilâhi gelmez. Bu gibi hasta kalbler de ölüm tehlikesine ma'rûzdur.

         (R. Mahmûd Sâmi (k.s), Musâhebe, c. 4)

---
15 Nisan Salı
## KUR'ÂN'I ÖĞRENMEK VE ÖĞRETMEK

Sallallahü Aleyhi Vesellem Efendimiz'in bizlere emirlerin­den birisi olan Kur'ân'ı öğrenmek, ailemiz efradına, çocukları­mıza öğreteceğiz ve onlara öğrendiklerini her halükârda başka­larına, bilmeyenlere öğretmelerini emredeceğiz.

Hakk Teâlâ bizlere Kur'ân öğrenmemizi ve başkalarına öğ­retmemizi, ancak, âhiret gününün sevabını kazanmak için emir buyurmuşlardır. Meselâ:Herhangi bir kimse para karşılığı ol­madan, bilmeyenlere Kur'ân öğretir ve bu iş kendisine kolay gelirse, o kişinin tam bir îmân sahibi olduğu anlaşılır. Fakat pa­ra almadan Kur'ân'ı bir başkasına öğreten, bu ameli isteksiz yapar ve kendisine ağır gelirse, o kimsenin âhiret adamı olma­yıp dünya adamı olduğu anlaşılır, sevâb yönünden kısmeti de az olur.

Şeyhayn, Ebu Dâvud, Tirmizî ve Nesâî merfûan ve şu Hadî­s-i Şerîf'i rivayet ederler: "En hayırlınız Kur'ân'ı öğrenen ve öğreteninizdir."

Tirmizî Hadîs-i Şerifin hasen kaydıyla merfûan şu Hadîs-i Şerîf'i rivayet ediyor: "Her kim Kur'ân-ı okursa Kur'ân ile Al­lah'tan (dilediğini) istesin (yani Allah'tan bir dileği olan kişi, Kur'ân okumalıdır). Öyle kavimler gelecektir ki, Kur'ân oku­yarak dileneceklerdir." Hâkim, İbn Abbas'dan sahîh senedlerle şöyle dediği rivayet eder: "Kur'ân'ı okuyan bir kişi kötü hayat (erzel-i ömür) olan bir yaşa varmaz zîra Hakk Teâlâ'nın kita­bında:"Sonra onu aşağıların aşağısına çevirdik. Ancak, amel edip de güzel amellerde bulunanlar başka" buyurulur. (Tin S. 5-6)

(El Uhûd'ül Kübrâ, İ. Şa'rânî, Sh: 308)

---
16 Nisan Çarşamba
## MEKRÛH VAKİTLER

1- Güneş doğarken, (güneşin doğmasından 45 dakika geçinceye kadar olan vakit.)

2- İstiva:Zeval vakti, (güneşin tam tepede bulunduğu vakit.)

3- Güneş batarken, yâni güneşin ışınları gözleri kamaştırmayacak bir duruma geldiği zamandan battığı zamana kadar olan vakit.

Bu üç vakitte kaza namazları, vitir namazı, tilâvet secde­si yapılamaz. Cenaze namazı da kılınamaz. Dokuz vakitte nafile namaz kılmak caiz değildir.

1- Fecir doğduktan sonra, sabah namazının sünnetinden başka

2- Sabah namazının farzından sonra, güneş doğuncaya kadar

3- İkindi namazından sonra güneş batıncaya kadar.

4- Güneş battıktan sonra, akşam namazından evvel.

5- Cuma günü hutbe okunurken.

6- Cuma günü ikâmet yapılırken.

7- Bayram namazlarının hutbeleri okunurken.

8- Yağmur duasının hutbesi okunurken.

9- Güneş tutulmasında hutbe okunurken nafile namaz kılınmaz. Bu dokuz vakitte ancak kaza namazları, cenaze namazları kılınabilir.

Güneş ışınları gözleri kamaştırmayacak bir duruma geldiği va­kitten batıncaya kadar olan zamanda hiç bir namaz kılınamaz. Yal­nız o günün ikindi namazı kılınabilir.

Sabah namazından ve ikindi namazından sonra nafile namaz ve tavaf namazı kılınmaz.

Akşam namazından önce de nafile namaz kılınmaz.

(Mülteka, Sh: 109-110)

---
17 Nisan Perşembe
## Kötü insanın ruhunu alırken; AZRAİL (A.S.)'İN SURETİ

Rivayet olunur ki İbrahim (a.s.) Azrail (a.s.)'e şöyle dedi:

- Ey Azrail! Sen kötü insanın ruhunu alırken hangi sûrette ona göründüğünü bana gösterebilir misin?

- Sen buna tahammül edebilir misin?

- Evet tahammül ederim. Azrail (a.s.):

- Öyleyse yüzünü başka tarafa çevir, dedi. Hazret-i İbrahim ondan yüzünü çevirdi. Sonra döndü ki o:

Korkunç kıyafetli, pis kokulu, saçları dikleşmiş siyah bir adam... Ağzından alev saçıyor ve burnundan duman çıkıyor... Bu manzarayı gören İbrahim (a.s,) düşüp bayıldı. Sonra ayıldığı zaman Azrail (a.s.) ilk suretinde göründü ve İbrahim (a.s.) ona şöyle dedi:

- Kötü adama hiç bir şey olmasa da yalnız senin yüzünü gör­mesi ona kâfidir.

(R. Mahmûd Sâmi (k.s.), Hz. İbrahim (a.s.))

<hr>

## HADÎS-İ ŞERÎF'İN MEALİ

Sizden sonra öyle insanlar gelecek ki türlü, zevkli yemekler yiyecekler, renkli ve rahat bineklere binecek, rengârenk ve güzel kadınlar ile evlenecek, güzel ve kıymetli kumaşlardan elbiseler giyecekler; onların mideleri az ile doymaz, onlar çoğa da kanâat et­mez, dünyâya bağlanmışlardır; akşam - sabah, düşündükleri ve tap­tıkları dünyalıktır; ya'nî Allah (c.c.)'dan başka ilâh ve rabb kabul ederler bütün gayretleri dünyâ içindir. Yalnız hevâ ü heveslerinin peşinde koşarlar. Abdullah'ın oğlu Muhammed (s.a.v.)'in kafi sözü şudur ki: Sizden sonra gelenler, o güne yetişenler, onlara selâm vermesin, hastalarını ziyaret etmesin, cenazelerine gitmesin ve büyüklerine hürmet etmesinler:Zîra bunları ya­panlar İslâmiyyetin yıkılmasına yardım etmiş olurlar.

---
18 Nisan Cuma
## OSMANLI HANEDANI PADİŞAHLARININ HUY VE ÂDETLERİ

**Osman Gâzi'nin âdeti:** Her üç günde bir yemek pişirir, yoksulları toplayıp yedirirdi. Çıplakları getirip sırtına elbise giydirirdi. Dul hatunlara dâhi dâima işi gücü sadaka vermekti.

**Orhan Gâzi'nin huyu ve âdeti:** Bu dâhi imaret yaptırdı ki yoksullar gelip her gün ima­rette yemek yerler ve padişaha dua ederler. Ulemâyı toplamak için medrese de yaptırdı. Ziyâde sevdiği dervişlere zaviyeler yapıverdi. Nitekim Geyikli Baba üzerinde cami ve zaviye yaptırdı.

**Gazi Hünkârın (I. Murad) huyu ve âdeti:** Babası gibi o dâhi imaretler, medreseler ve camiler yaptırdı. Ziyâde sevdiği dervişlere o dâhi zaviyeler yaptırdı. Yenişehir'de Baba Pastumgûş için. Hangi şehirde olsa cuma günü namazdan sonra yoksullara akçe sadaka eder ve paylaştırırdı.

**Beyazıd Hân'ın huyu ve âdeti:** O dâhi babası ve dedesinin yaptığı imaretlerde daha zi­yâde yaptı. Camileri ve mescidleri daha ziyadesiyle yaptırdı. Bir hastahâne de yaptırdı. Onlar­dan fazla olarak bir Ebû İshâkhâne zaviyesi yaptırdı. Bu da her cuma. olduğu şehirde sadaka verirdi.

**Sultan Mehmed Hân Gâzi'nin (Fâtih) huyu ve âdeti:** Yoksullar için Bursa'da bir bü­yük imaret yaptırdı. Birlikte bir de büyük medrese yaptı. Her yıl Mekke ve Medine yoksulları­na çok mal gönderirdi. Kendi memleketinden Peygamberin (s.a.v.) Medine'si yoksullarına mülkler dahi vakfetmişti. Olduğu şehirlerde cuma sadakasını da verirdi.

**Oğlu Murad Hân Gâzi'nin huyu ve âdeti:** Bursa'da yoksullar için imaret ve ulemâ için medrese yaptırdı. Her yıl Kudüs, Halilürrahman Mekke ve Medine yoksullarına 3500 filörini gönderirdi. Ankara bölgesinde Balıkhisarı adlı bir büyük subaşılık köyleri Mekke yoksullarına vakfetmişti. Bulunduğu şehirde her yıl 1000 filöriniyi kendi mübarek eliyle Seyyidler'e paylaştırırdı. Cuma sadakasını da ölünceye kadar kesmedi.

(Aşıkpaşaoğlu Tarihi. Sh: 215,216)

**Sultân Murad Hân Gazi, Ergene Köprüsünü ne suretle yaptı:** Ergene Köprüsünün ye­ti evvelce ormanlıktı. Çamur ve bozuktu. Haramiler durağı idi. Hiç vakit olmazdı ki orada haramiler adam öldürmesin. Sultân Murad Hân Gazi hazine ve paralar harcetti. O ormanları kırdırdı temizletti. Orada bir yüksek bina ile köprü yaptırdı. Köprünün iki başını mâmur etti. Şehir haline getirdi. İmaret, cuma mescidi yaptı. Hamam ve pazarlar yaptı. Gelen, giden misafirlere ziyafetler çekerler, nimetler pişirirler. O vakit ki imaretin kapısı açıldı. Sultan Murad, Edirne'den ulemâyı ve fukarayı aldı. O imarete vardı. Nice gün ziyafetler çekti. Akçalar ve filörinler dağıttı ilk yemek piştiği gün kendisi mübarek eliyle fukaraya verdi. Çırağını da kendisi yatı. Yapan mimara hil'at giydirdi. Çiftlik yerleri verdi. O şehrin halkını bütün vergilerden affetti.

(Âşıkpaşaoğlu Târihi, Sh: 122)

---
19 Nisan Cumartesi
## HAZRET-İ EBÛ BEKİR

Hz. Ebû Bekir'in esas adı, Abdullah olup; Ebû Bekir künyesi ile tanınır. Son­radan **Sıddîk ve Atîk** lâkaplarını aldı.

Babasının adı Osman olup; Ebû Kuhafe, künyesi ile tanınır. Anasının adı, Selmâ'dır; Ümmü hayr künyesini taşır.

Nesebi: Hem baba, hem de ana tarafından, Müre b. Kâab'de Peygamber (s.a.v.) Efendimizin nesebi ile birleşir. Kureşî-Teymî kabilesine mensûbtur.

Bir defasında bilmeden şüpheli bir şey yedi. Anlayınca midesini boşalttı. Ve şu duayı yaptı:

- "Allahım, bilmeden yaptım. Çıkarabildiğim kadarını çıkardım. Mideme karışan ve damarların emdiği kısım kaldı... Bilmeden yaptığım bu iş için beni sor­guya çekme..."

Bir defasında halkın edep dışı hareketlerini görmüştü. Şu hutbeyi irâd etti:

- "Ey nas, Allah'tan utanınız... Varlığın sahibi olana yemin olsun; sizin yaptığınız gibi yapmıyorum. Def-i hacet yapacağım zaman; mümkün olduğu ka­dar örtülü kapalı bir şekilde yapıyorum... Buna sebep Allah'tan utanmam olu­yor..."

Derdi ki:

- "Keşke ben koparılan, sonra da yenen bir bitki olsaydım."

     Çok kere dilini parmak ucuyla tutar ve şöyle derdi:

-"Kapılıp gittiğim bütün felâketlerin sebebi budur."

Binekte iken, devesinin yuları düşerdi. Verin, demez; deveyi çöktürür, alırdı. Sebebi soruldu:

- Bize deseydin verirdik. Cevâbını şöyle verdi:

- Resûlüllah (s.a.v.) bana; insanlardan bir şey isteme, diye emretti..."

     Hilâfeti aldıktan sonra Ashâb-ı Kiram (r.a)'a şu hutbeyi okudu:

- ''İşlerinizi çevirmek için, başınıza geçtim. Böyle olmam; sizin en hayırlı­nız, olduğum mânâsına alınmasın. Bana dâima yardım ediniz. Doğrulukta devam ettiğim müddet: bana uyunuz. Kaydığımı görünce de; bana kıyâm hakkınızdır."

Akşamla yatsı arasında irtihâl etti. Cemaziyelâhir'in onikisi;Hicrî, 13. yıl idi-Milâdî. 634-

(Tabakâl'ül Kübra, C: 1, Sh:59-60)

---
20 Nisan Pazar
## ZÜNNÛN-İ MISRÎ (K.S.) (İRT. 245/859)

Sûfilerden Ebu'l-Fey Zunnûn-i Mısrî (k.s.)'nin adı Sevbân b. İbrahim'dir. Feyz b. İbrahim olduğu da söylenir. Babası Nevbî (siyahı) idi. Tasavvufta emsalinden üstün idi. ilim, edeb, hâl ve vera bakı­mından zamanında tek idi.

Zunnûn (k.s.) zayıf-naîf bir adamdı, rengi kırmı­zıya çalardı. Sakalı ağarmamıştı. Ahmed b. Muhammed (k.s.)'in Saîd b. Osman (k.s.)'dan şunu naklettiğini duymuştum: "Zunnûn (k.s.) derdi ki: "Bütün sûfi sözleri şu dört cümle etrafında döner durur: Allah (c.c.)'ı sevmek, dünyanın azından bile nefret etmek, nazil olan Kur'âna uymak, durum kö­tüye doğru değişecek diye endişelenmek. (Hubb-i celîl, buğz-ı kalîl, ittibâ-ı tenzil, havf-i tahvîl)."

Zunnûn-i Mısrî (k.s.) der ki: "Azîz ve Celîl olan Allah (c.c.)'ı seven ve ona âşık olanın alâmetleri Allah sevgilisine (s.a.v.) ahlâkında, fiillerinde emirlerinde ve sünnetlerinde tâbi olmaktır.

Zunnûn (k.s.): "Yemekte dolan midede hikmet durmaz."demiştir. Zunnûn (k.s.)'a, tevbeden soru­lunca "Avam günahtan tevbe eder, seçkinler (hava­sı) gafletten tevbe eder." diye cevap vermişti.

(Kuşeyrî Risâlesi, Sh: 80)

---
21 Nisan Pazartesi
## DÎVÂN TOPLANTILARI HAKKINDA SULTÂN SÜLEYMAN HÂN'IN KOYDUĞU KANUNLAR

Akıl sahibi dostlar bilsinler ki Süleyman Hân'dan önce Divân toplantılarında bir nizâm yoktu. Sü­leyman Hân, dört gün büyük divân toplanmasını, yedi kubbe vezirleri, iki kazasker ve yeniçeri ağası, al­lı bölük ağaları ile çavuşbaşı ve kapıcılar kethüdasının gümüş asa ile Divan'da hizmet etmelerini kanun haline getirdi. Sadrazam herkesten sonra toplantıya gelerek, kapı altına oturur ve şikâyet dinlerdi. Kap­tan Paşa da yedi kubbe vezirlerinden ayrı bir yerde oturarak tersâne ile ilgili davaları dinlerdi. Çarşamba günü Dârüssaâde ağası, Mekke ve Medine'ye ait meseleleri hallederdi. Bütün Dîvân üyelerinin ayrı şe­kilde elbiseler giymesi, Sultân Süleyman Hân'dan kılmıştır. Evvelâ yedi kubbe veziri, Kaptan Paşa ve Sadrazam selimi destâr ve vezirlik kürkü ile, yeniçeri ağası katılıyorsa o da selimi ile Ortakapı'nın sağ tarafında, yeniçerilerin dîvân durduğu yerde dikilirlerdi. Çavuşbaşı, kapıcılar kethüdası, miralen, çakırcıbaşı, mîrahur ağa, çeşniğirbaşı, müteferrika başı, tümü başlarında mücevvezeler, üzerinde muvahhidî atlastan dikilmiş hil'atlar olduğu halde yerlerinde bekler ve vazifeleri ile ilgili işlerle meşgul olurlardı. Adı geçen dört dîvânda sabahları yeniçeri çorbası çıkar ve üç bin taslık bu çorba dağılırken gök gürültü­sü gibi sesler çıkardı. Yeniçeriler padişaha dargın oldukları zaman çorba içmezler ve durum padişaha arzedilerek yeniçerilerin istekleri yerine getirilirdi. Ondan sonra padişah adalet köşküne çekilerek bazı büyük davaları dinler ve kuşluk vakti olunca dîvâna katılanların hepsi nefis yemeklerle dola sofraya otururlardı. Bu yemek sırasında zülüflü baltacıları vezirlere, mehter ve çadır askerleri diğer dîvân azalarına hizmet ederlerdi. Yemekten sonra yedi vezir, Kaptan Paşa, yeniçeri ağası ve kazasker, akağa kapısından arz odasına geçerek, her divânda ne gibi işlerin görüldüğünü saâdetlü padişaha bildirirlerdi. Sonra dışarı çıkarak yine kapı altına gelirlerdi. Orada çavuşbaşı sadrazamdan mührü alarak dışarıdaki hazine ve defter odalarının kapılarını mühürledikten sonra mührü sadrazama geri iâde ederdi. Ondan sonra duâ ve medhiyelerle dîvân mensûbları alayları ile evlerine hareket ederlerdi.

Bir de kalabalık dîvân olurdu ki aç ayda bir bütün askere maaş verilir veya yabancı bir elçi gelirdi. O gün mahşer gününe benzer, kalabalık, büyük bir dîvân olurdu. İkiyüz küheylân ata binmiş ve mücev­herlerle süslenmiş dîvân üyeleri, yanlarında altın ve gümüş yemek takımları ile beraber gelirlerdi. Getir­dikleri altın işlemeli halılarla padişahın bulunduğu yeri öyle bir süslerlerdi ki elçiler gördükleri zaman hayran kalırlardı. Bayram dîvânlarında, önce Tatar Hânlarından birisi, ondan sonra Şeyhülislâm diğer âlimlerin büyükleri. Sadrazam ve peşinden de diğer vezirler olmak üzere padişahın elini öperlerdi. Bu sırada davul, nekkâre ve zurna (Mehter) seslerinden tüyler ürperir, deniz üzerindeki gemilerden atılan top ve tüfek seslerinden güzel şehir (İstanbul) içinde müdhiş bir gürültü meydana gelirdi. Sözün kısası,
Osmanlı Devletinin dîvâna ait bu kanun, nizâm, merasim, debdebe ve azametini tamamen yazacak ol­sak başlı başına bir cilt dolduracağından bu kadarını kâfi gördük.

(Tam Metin Seyahatname. Evliya Çelebi. C.I. Sh: 147-148)

---
22 Nisan Salı
## İSLÂM GARİB BAŞLADI, GARİB BİTECEK

Peygamberimiz (s.a.v.)

"İslâm garib başladı. Ve (günün birinde) tekrar başla­dığı gibi garib olacaktır. Ne mutlu o gariblere!" buyurdu­lar.

Yine Resûlüllah (s.a.v.) buna ilâveten: "Yılanın deli­ğine çekildiği gibi iki mescidin arasına çekilecektir." di­ye de buyurmuşlardır.

Ayrıca Hz. Resûlüllah (s.a.v.) Efendimiz:

"Muhakkak imân yılanın deliğine çekildiği gibi Medi­ne'ye çekilecektir." buyuruyorlar.

(S. Müslim Terc. C. 2)

İki mescidden murad Mekke ile Medîne mescidleridir.

Hadîs-i Şerîf kıyamete yakın müslümanlığın başladığı devre döneceğini yani müslümanların azalacağını ve me­şakkatlere mâruz kalacaklarını takrîr etmektedir.

(S. Müslim C. 2/537)

## HADÎS-İ ŞERÎFLER

"Yeryüzünde: Allah Allah diyen kaldıkça kıyamet kopmayacaktır."

"Allah Allah diyen hiçbir kimsenin üzerine kıya­met kopmaz."

"Ümmetimden bir taife kıyamet kopuncaya kadar hakka müzahir olmakta devam edeceklerdir." (S. Müslim, C. 2)

Kıyamet, mü'minlerin ruhları kabzolunduktan sonra kâfirlerin üzerine kopacaktır. Mü'minler Deccâlla cenk ettikten sonra İsa (a.s.) ile buluşacaklar, ni­hayet Yemen'den gelen bir rüzgârla mü'minlerin ruhları kabzedilecektir. (S. Müslim, C.2)

---
23 Nisan Çarşamba
## NAMAZI TERK ETMENİN CEZASI

İsrail oğullarından bir kadın Hz. Musa (a.s.)'ya gelir ve:"Ey Allah'ın peygamberi, büyük bir günah işledim, ama pişmanım, Allah'a dua et, günahımı yarlığasın, tevbemi kabul buyursun." der. Hz. Musa (a.s.):

- Günahın nedir?

"Ey peygamber zina ettim, bir çocuğum oldu, bu ço­cuğu öldürdüm." dedi. Musa (a.s.):

"- Dışarı çık ey günahkâr, senin uğursuzluğundan gökten ateş yağar da bizi dâhi yakar. Kadın Hz. Musa (a.s.)'nın yanından mahrum bir halde çıktı. Hemen Ceb­rail (a.s.) Hz. Musa (a.s.)'nın yanına geldi ve:

"- Ey Musa o kadının tövbesini neden reddettin? Ondan daha şerlisini bilmez misin?"

Musa (a.s.):

"- Ondan daha şerlisi kimmiş? "Cebrail (a.s.):

"- Bile bile namazı terkedendir." cevabını verdi.

Resûl-i Ekrem (s.a.v.)'in Ashâb (r.a.)'ına bir gün şöy­le buyurduğu rivayet olunmuştur:

"- Allah'ım içimizde şakî-i ve mahrum bırakma. Bi­lir misiniz şakî-i mahrum kimdir?" Ashâb-ı Kiram (r.a.):

-Kimdir ya Resûlallah dediler. Resûl-i Ekrem (s.a.v.):

-"Namazı terk eden" diye cevap verdi.

Kıyamet günü gözleri kararacakların ilki, namazı terkedenler olduğu rivayet olunmuştur.

Cehennemde, yılanlara dolu "melhem" denilen bir va­di vardır. Bu vadideki yılanların boynu deve boynu gibi kalın ve uzunlukları bir aylık mesafedir, namazı terkedenleri ısırır, zehiri vücudunda yetmiş sene kaynar, sonra adamın etleri parça parça dökülür.

(İslâm Şerîatinde Büyük Günahlar, İ. Zehebî)

---
24 Nisan Perşembe
## ÂDET GÖREN KADIN HAKKINDA ON İKİ HÜKÜM VARDIR

Bunları kadın ve erkek mutlaka bilmelidir. Sekiz hükümde âdet gören kadın lohusa ile müşterek­tir. Diğer dördü sadece âdet görene âiddir.

Âdet Gören ile Lohusa Kadın Hakkındaki Sekiz Hü­küm:

1- Namazı kılamazlar. Sonra da kaza etmezler.

2- Oruç tutamazlar. Sonra kaza ederler.

3- Camilere giremezler.

4- Kâ'be-i Muazzama'yı tavaf edemezler.

5- Kur'ân-ı Kerîm'i okuyamazlar. Dinleyebilirler.

6- Kur'ân-ı Kerîm'i tutamazlar.

7- Kocalarıyla cinsî münasebette bulunamazlar.

8- Âdet ve lohusalık kanları kesilince yıkanmaları farz olur.

Sadece Âdet Gören Kadına Ait Olan Hükümler:

1- Âdetle iddetin bitmesi.

2- Âdet gören kadının gebe olmadığının anlaşılması.

3- Âdet görmekle kızların erginlik çağına girmiş ol­ması.

4- Sünnet vechi üzere boşamakla, bid'atla boşanma­nın arasını ayırması. Yani kadın temizken boşanırsa sün­net üzere boşanmış olur. Âdet görürken boşanırsa bid'at üzere boşanmış olur. Boşanmak iyi değildir. Fakat şart olursa kadının temiz halinde olmalıdır.

      (Mülteka Sh: 82-3)

---
25 Nisan Cuma
## NEMRÛD'UN ORDUSU

Cenâb-ı Hakk, Nemrûd isimli hükümdara Allah'a îmân etmesi için bir melek gönderdi. Fakat o îmân etmedi, kabul etme­di. Melek onu ikinci olarak îmâna davet eyledi, o yine kabul et­medi. Nemrûd üçüncü olarak îmâna davet edildi, yine kabul et­medi ve meleğe şöyle dedi:

"- Sen taraftarlarını topla, ben de adamlarımı toplayayım da savaşalım."

Nemrûd, güneş doğarken ordusunu ve askerlerini yığdı. Ce­nâb-ı Hakk da ona sivrisinek sürüleri gönderdi ki, gökyüzü si­nekten görülmüyordu. Böylece Cenâb-ı Hakk onlara sinekleri musallat kıldı. Öyle ki sinekler onların etlerini yediler, kanları­nı emdiler ve onları kupkuru kemik bıraktılar. Sineklerden biri de Nemrûd'un burnundan beynine girdi. Onun dimağında tam dörtyüz sene kaldı. Bu suretle de Cenâb-ı Hakk onu ta'zib etti. Nemrûd bu müddet içinde başını tokmakla dâima dövdürmüştür. Ve nihayet Cenâb-ı Hakk onu böylece helak etti.

(Târih-i Ebi'l-Fidâ)

<hr>

Resûlullah (s.a.v.) buyudular ki:

"Ümmetimin amelleri (iyisi ve kötüsü) bana arz edildi. On­ların (amellerinin iyileri) arasında, yollardan zararlı şeylerin giderilmesini buldum. Amellerin kötüleri arasında yere gömülmeyen balgamı gördüm."

Hz. Peygamber (s.a.v.) şöyle buyurdular:

"Mü'min kardeşinin aynasıdır ve mü'min, mü'minin kardeşidir, onun ziyânını ve helakini önler; arkasından da onu çevreleyip korur ve ihtiyâçlarını görür."

(Ahlâk Hadîsleri)

---
26 Nisan Cumartesi
## YERKEN ALLAH ADINI ANMAYI İHMÂL ETMEMEK

Sallallahü aleyhi vesellem Efendimiz'in bizlere vasiyetlerinden birinde de, yemek yerken ve bir şey içerken Allah'ın adım anmayı ihmâl etmemeyi em­retmektedir.

Çocuklarımıza bile bu güzel sözü öğretmemiz ve öğrettiğimizi bırakmamalarına dikkat etmemiz gerekmektedir. Yemeğe oturduğunuz zaman onlara örnek olmak üzere besmele çekmemiz ve onların da besmeleyi çekmeden ağızlarına bir şey koyma­malarını tavsiye etmemiz buyurulmaktadır. Kur'ân-ı Kerîm'de bu husus şöyle bildiriliyor: "Allah'ın adı anılmayan bir şeyi yemeyiniz, çünkü bu, mu­hakkak ki bir fısktır." (En'am Sûresi: 121)

Ebû Dâvud, Tirmizî ve diğerlerini şu Hadîs-i Şerîf'i anlatırlar:

"Sallallahü aleyhi vesellem Efendimiz bir defa altı kişiyle yemek yerken aralarına bir çöl adamı sokula­rak önlerindeki yemeği iki lokmada yer bitirir." Sal­lallahü aleyhi vesellem Efendimiz şöyle buyurur:

"Bu adam Allah adını anmış olsaydı bu önü­müzdeki yemek hepimize yeterdi."

Müslim merfûan şu Hadîs-i Şerîf i anlatır: "Şey­tan, Allah'ın adı anılmayan bir yemeği kendine he­lâl kılmış olur."

(El-Uhûd'ül Kübra, İ. Şa'rânî, Sh: 891)

---
27 Nisan Pazar
## DÎNDE SEBÂT VE TESLİMİYET

"İnsanlardan bazısı dînde şek ve şüphe üzere Allah-ü Teâlâ'ya ibâdet eder. Eğer kendisine hayır isabet ederse kalbi dînine mutmaîn olur. Dînde bulunduğunu kendisine fâ'l-i hayr addeder. Ve eğer ona bir fitne isabet ederse yüzü üzerine küfür cihetine dönüverir ve dîn ile teşe'üm eder. İşte dînine itimâd etmeyerek dönen kimse dünyada ve âhirette hüsranda kalır, zarar görür ve şu zarar apaçık bir zarardır." buyurulmuştur. (el-Hacc, 11)

Mün'im-i hakikî olan Rezzâk-ı Halik Teâlâ ve Tekaddes Hazretleri'ni unutup isyan etmek âdeti olan kimseler­den bazısı dîninde bir şek üzere ve bir yan üzere Allah'a ibâdet eder. Fakat ibâdetinde yakîn ve sebat olmaz. He­sabına gelmezse, dünyaca bir zarar görürse öbür tarafta dönmek kolay olsun diye kalbinden sıdk ile dînimize sa­rılmaz; kenarında gezer içine girmez. İşte bu gibi kimse­lere hayır, menfaat isabet ederse kalbi mutmaîn olur, bu hayrı dininden bilir. Ve eğer bir fitne isabet ederse irtidâd eder; dinini terkeder;küfür cihetine döner.

Fahr-i Râzî, Kâdî, Hâzin'in beyânlarına nazaran bu Âyet-i Celîle Medine'ye hicret eden bir taife hakkında na­zil olmuştur. Bâdiyeden Medine'ye gelip müslümân olduk­larında bazılarının karısı oğul; kısrağı da tay doğurup malı çoğalınca dîn-i İslâm-ı fâl'i hayr addedip kalbi mutmaîn ve müsterih olarak Medîne'de dîn-i İslâm üzere sebat edip kaldılar. Bunun aksine kız doğurup kısrağı da yavrulamayan ve kendileri de hasta olup maişetleri daralanlar dîn-i İslâmdan teşe'üm ettiler; yani biz müslümân olduğumuz­dan işimiz rast gitmedi, dediler. Din-i İslâmdan geri dönüp mürted oldular. (R. M.Sâmi (k.s.), (Musahabe: 6)

---
28 Nisan Pazartesi
## ABDESTİN MEKRUHLARI

1. Azaları üç kerreden ziyâde yıkamak. Üç sayısını aşan kimse zulm ve abdestte israf etmiş olur. Üçden az yıka­mak da mekruhtur. Peygamber Efendimiz (s.a.v.) her azayı üç kerre yıkamak suretiyle abdest aldı.

2. Abdest bittikten sonra elini sallayıp suyu silkmesi mek­ruhtur.

3. Abdest esnasında konuşmak mekruhtur.

4. Suyu yüzüne çarpmak mekruhtur. Bâzıları, abdest suyu­nun mîzana konacağı için herhangi bir şey ile abdest ve gusül suyunu kurutmayı mekruh saymışlardır ki Saîd İbn Müseyyeb ve Zahrî bunlardandır. Fakat Muaz bin Cebel (r.a.) Peygamber (s.a.v.) Efendimizin suyu silmek için bezi bulunduğunu Hazret-i Ayşe (r.a.)'den rivayet edilmiş, fakat bu rivayete itiraz edilmiştir. Mezhebimiz­de (Hanefî) peşkir kullanmakta beis olmadığı tasrîh edilmiştir. Kullanmak caizdir. Terki daha güzeldir. Da­va abdest suyundadır, diğer sularda değildir.

5. Bakır ve tunç gibi kırmızı kaplar ile abdest almak mek­ruhtur. (Hanefîlere göre çamur kaplarla abdest almak). Bunun kerahati dînî değil, tıbbîdir. (Bâzıları "Bu yalnız sıcak iklimlere mahsûstur; orada Bers (alalık) illetini tev­lit eder" dedilerse de Hanefî ve Mâlikilere göre bunda bir kerahât yoktur. Doğrusu da budur.) İbn Ömer ve Ebû Hureyre (r.a.)'den bu gibi san kaplar ile abdest almanın kerahati rivayet edilmiştir. Şu'be (r.a.)'ye sarı bir kapta abdest suyu hazırlandığında İbn Ömer ve Ebû Hureyre (r.a.) rivayetine atfen mekruh olduğunu söylemiştir.

(İhyâ-u Ulum'üd-din, C: I, İmâm Gazâlî)

---
29 Nisan Salı
## KULUN KIYÂMET KORKULARINDAN KURTARILMASI VE KENDİSİNDEN KIYAMET SIKINTILARININ AZALTILMASI

Hadîs-i Şerifte şöyle rivayet edilmiştir:

Resûl-i Ekrem (s.a.v.) Efendimiz:

"Her kim, bir mü'minin dünya sıkıntılarından bir sıkıntıyı giderirse Al­lah (c.c.) da ondan kıyamet gününün sıkıntı ve endişelerinden bir sıkıntıyı gi­derir. (Müslüman) bir kul dîn kardeşinin yardımında bulundukça Allah da o-nun yardımında bulunur." buyurmuştur.

Hakîm-i Tirmizî (r.a.)'nin Nevâdir'ül-Usûl adındaki kitabında Abdurrahman bin Semüre (r.a.)'den tahriç ettiği bir Hadîs-i Şerifte Abdurrahman (r.a.) şöyle de­miştir:

"Bizler bir gün Medine mescidinde iken yanımıza Resûl-i Ekrem (s.a.v.) çıka geldi ve:

"Muhakkak ben akşamleyin rüyamda teaccüb edilecek şeyler gördüm. Şöyle ki:

1- Ümmetimden bir kimseyi gördüm. Yanına, canını almak için ölüm meleği (Azrail) gelmişti. O sırada bu zâtın, annesine ve babasına etmiş oldu­ğu iyilikler geldi de, ölüm meleğini o anda onun canını almadan geri çevirdi.

2- Yine ümmetimden bir kimseyi gördüm, ona karşı kabir azabı açılıp yayılmıştı -Yani kabir azabını ifâ etmekte olan melekler kabir azabını yay­mışlardı- Derken onun almış olduğu abdestleri yetişti de onu bu azâbdan kur­tardı.

3- Yine ümmetimden bir kişiyi gördüm, kendisini şeytanlar kuşatmışlar­dı. Ona Allah (c.c.)'ı zikretmesi yetişti de onu şeytanların arasından kurtardı.

4- Yine ümmetimden bir zâtı gördüm. Kendisini azâb melekleri kuşatmış halde idi. Ona kıldığı namazlar yetişti de onu azâb meleklerinin elinden kurtardı.

5- Yine ümmetimden bir kimseyi gördüm ki o susuzluktan dilini dışarı sarkıtmış vasiyette idi. Her ne zaman (su içmek için) havuz başına gelirse oradan kovuluyordu. Derken yanına, tutuğu oruçları geldi ve ona su içirerek onun susuzluğunu giderdi ve onu suya doyurdu. (Ölüm, Kıyamet, Âhiret, İ. Şa'rânî, Sh: 160)

---
30 Nisan Çarşamba
## TESBİH

Hâlid b. İmrân (r.a.) şöyle anlatır:

- Bir gün Resûlullah (s.a.v.) Ashâb (r.a.)'ına geldi ve şöyle buyurdu

-"Kalkanınızı alınız."

Sordular:

- Yâ Resûlullah, hazır düşmana karşı mı? Şöyle buyurdu:

- "Hayır, Cehennemden korunmak için." Tekrar soruldu:

- Ateşe karşı kalkanımız ne olacaktır? Şöyle buyurdu:

- "Sûbhanallahi velhamdü lillâhi ve lâ ilâhe illâllahü vallahü ekber. Velâ havle ve lâ kuvvete illâ billahi'l aliyyi'l azîm."

Meali:

- "Allah sübhândır. Hamd, Allah'a mahsûstur. Allah'tan baş­ka ilâh yoktur. Allah en büyüktür. Güç, kuvvet, yüce ve azim olan Allah'ındır."

Bu cümleler, kıyamet günü takdimcidir, uzaklaştırıcıdır, koruyu­cudur.

Resûlullah (s.v.a.)'ın buyurduğu:

- "Takdimcidir"kelimesindeki mânâ, söyleyenleri doğruca cenn­ete götürür, demektir.

- "Uzaklaştırıcıdır"kelimesindeki mânâ, ise şudur:

- Söyleyenleri cehennemden uzaklaştırır.

- "Koruyucudur"lâfzındaki mânâ ise şudur:

- Söyleyenleri korur, demektir.

İbn-i Mes'ud (r.a.) şöyle buyurmuşlardır:

Bir kimse malından sadaka vermeye cimrilik ederse, düşmanla cihad etmekten korkarsa, gecenin karanlığından sıkılır, heybet duyarsa, şu tesbihi çok okusun:

- "La ilâhe illallahü vallahü ekber. Sûbhanallahi velhamdülillah.

(Tenbihül Gafilin)

---
1 Mayıs Perşembe
## BEYRÛNÎ

Asıl adı Ebû Reyhan Muhammed bin Ahmed el-Beyrûnî olan Beyrûnî büyük bir Türk fen bilginidir. 973'de Kaş'ta doğdu.

Daha 17 yaşındayken verimli deney ve gözlemlere girişen Beyrûnî'de büyük ilim aşkı görülür. O kadar ki Kaş yakınlarında yaptığı ilk rasat çalışmalarında çıp­lak gözle güneşe bakmaktan gözleri hastalanmış, daha sonra güneşin sudaki ak­sinden faydalanarak çalışmalarını sürdürmüştür.

Elinden kalem düşmeyen, gözünden kitap ayrılmayan, kalbi tefekkürden uzak kalmayan Beyrûnî Arapça, Farsça, İbranice, Rumca, Süryânice ve Yunancaya vâkıftı.

Beyrûnî Müslüman olsun olmasın her türlü ilim adamıyla geniş ölçüde işbir­liği yaptı, kendisini çağının en yüksek bir ilim merkezi ve mihveri hâline getirdi.

Beyrûnî matematikte boşuna toplamalara lüzum kalmadan bir sayının de­vamlı olarak iki kalını almak için bir metod geliştirmiştir. Astronmi alanında; Güneş. Ay ve Dünyanın hareketleri, usturlab imali, akşam karanlığı ve Güneş tu­tulması esnasında meydana gelen hâdiseler hakkında verdiği bilgiler bilhassa kayda değerdir. Gazne'de kıbleyi doğru olarak tesbit etmekle Müslümanlara yap­tığı hizmetlere bir yenisini eklemiştir.

Fizik alanında ise, Dünyanın yuvarlak oluşunda tereddüt etmediği gibi Dün­yanın dönüşünü, hatta yer çekiminin varlığını ortaya koymuştur. Newton'dan asırlarca önce Beyrûnî yer çekimi hakkında şunları söylemiştir:"Arz dönüyorsa, bu dönüşünden dolayı ağaçlar, taşlar yerlerinden niçin fırlamıyor?" denilirse buna şu cevabı veririz: Bu durum Dünyanın dönmesi hakkında ortaya attığımız teoriyi çürütmez. Çünkü her şey Dünyanın merkezine düşüyor. Demek ki o merkezde çekicilik var. İşte bu yer çekimi yeryüzündeki şeylerin dışarı fırlamasına mani olabilmektedir.

Beyrûnî optikle ilgilenmiş, ışınların görülen cisimden aksettiğini ve göze doğru geldiğini belirtmiştir. Işığın da bir hızı bulunduğunu ve bunun ses hızından daha fazla olduğunu ifâde etmiştir.

Beyrûnî ayrıca: Jeoloji, Tıp, Tarih, Felsefe, Coğrafya ile de uğraşmış bu alanlarda da önemli hizmetlerde bulunmuştur.

(Müslüman ilim Öncüleri Ans., Sh: 44-60)

---
2 Mayıs Cuma
## EZÂN'A ÂİD BAZI DÎNÎ HÜKÜMLER

Ezân, Müslümanlığın alâmetlerinden olduğu için, Pey­gamberimiz (s.a.v.) Ezan sesi işitilen memleket üzerine yürümez, gönderdiği askerî birliklere de: "Bir mescid gör­düğünüz veya müezzinin Ezanını işittiğiniz zaman, oradan kimseyi öldürmeyiniz." buyururdu.

Ezan, abdestli olarak okunur. Ezanı abdestsiz okumak mekruhtur. Ezan işitenler tarafından tekrarlanır.

Hz. Ömer (r.a.)'in Peygamberimiz (s.a.v.)'den rivaye­tine göre:"Müezzin Allâhü Ekber! Allâhü Ekber! dediği zaman (Allâhü Ekber! Allâhü Ekber) diyen

Müezzin (Eşhedü en la İlahe illallah) dediği zaman (Eşhedü en la İlahe İllallah) diyen Müezzin (Eşhedü enne Muhammeden Resûlüllâh) de­diği zaman

(Eşhedü enne Muhammeden Resûlüllâh!) diyen Müezzin (Hayye alessalâh) dediği zaman (La Havle ve la kuvvete illâ billâh!) diyen Müezzin (Hayye alelfelâh) dediği zaman, (La havle velâ kuvvete illâ billâh!) diyen Müezzin (Allâhü Ekber! Allâhü Ekber) dediği zaman (Allâhü Ekber, Allâhü Ekber) diyen Müezzin (La İlahe İllallah) dediği zaman Kalbinden (La İlahe İllallah) diyen kimse Cennete gi­rer.

Ezan okunduktan ve dinlenildikten sonra "Ey bu tam davetin ve kılınmak üzere olan namazın sahibi olan Al­lah'ım! Muhammed Aleyhisselâma Vesileyi ve Fazîleti ihsan et.

Vâ'd ettiğin, Makâm-ı Mahmûd'a Kendisini vardır!" 'diye vesile duası okunur.

(M. Âsım Köksal, C: 8, Sh: 164)

---
3 Mayıs Cumartesi
## SAAD BİN EBİ VAKKÂS

İrtihâli: Hicrî, 55-Milâdî, 614-yılına rastlar.

Allah ondan razı olsun; beşinci babada Peygamber (s.a.v.) Efendimizle birleşir.

Hasta oldu. Ağırlaşınca şöyle dua etti:

"- Allahım, oğullarım var, hepsi küçük... Onları yetişinceye kadar ölümümü tehir eyle."

İyi oldu... Duadan tam yirmi yıl sonra irtihâl etti.

<hr>

Hz. Hâlid (r.a,)'le aralarında bir çekişmeli söz geçmişti. Bu hâli duyan biri bir ara geldi. Hz. Hâlid'e atmaya başladı. O, bu hâli beğenmedi;şöyle buyurdu:

- O kadar ileri gitme... Onunla aramızda olan, yollarımızı ayırmaz..."

<hr>

Hz. Osman (r.a.)'a vâki fitneden sonra halk arasından çekildi. Evine kapandı; çıkmadı.

Uhud Çenginde bulundu. Kâfirlere bin ok attı.

<hr>

Bedir Çenginde de bulunmuştu. O cenkte küffârla karşılaştığı cübbeyi sakla­dı. Vasiyet etmişti; kendisine kefen yaptılar.

## SAÎD BİN ZEYD

Sene; Hicrî 55, Miladi, 674.

Allah ondan razı olsun...

Nesebi; Kâab b. Lüi'de, Peygamber (s.a.v.) Efendimizle birleşir.

Duası makbul bir zâttı. Erva binli Enes (r.a.)'in iddiasına göre, Saîd b. Zeyd (r.a.), kendisine âid olan bir miktar araziyi almış.. Bu iddiasını Mervan'ın huzuru­na kadar çıkardı. Ve geri aldı. Saîd b. Zeyd şöyle beddua etti:

- "Allahım, eğer bu kadın yalan söylediyse, gözlerini kör et;sonra, o yerde canını al."

Öyle oldu... Gözleri kör oldu; sonra da öldü... Gözleri görmüyordu. O aldığı yerde gezerken bir hendeğe düştü ve canı çıktı, Yeşilliği bol, ve güzel bir yer olan AKÎK'de irtihâl etti... burası Medine'ye yakın bir yerdir. Sonra, Medine'ye götürdüler ve Bakiye'ye defnettiler.

(Tabakat'ül Kübra, C.: I, Sh 72-73)

---
4 Mayıs Pazar
## SULTAN BAYEZİD AKIL HASTAHÂNESİ

II. Bâyezid (1481-1512) yaptırdığı camiine ya­kın akıl hastahânesinin şöhreti iki asra yakın za­mandan beri cihanı tutmuştur. Camiin dış büyük avlusunun sağında ve çok güzel bir park içindedir. Çok yüksek kubbesinin üstünde altın yaldızlı bir demir mil görünür ki, üzerine bir bayrak yapılmış­tır. Rüzgâr hangi yöne esse bayrak o yöne döner. Aşağı büyük kubbe, sekizgen şeklindedir. Kubbe­nin içinde sekiz kemer bulunur. Her kemerin altı ikişer pencereli bir odadır. Pencerelerden biri gül bahçesine, diğeri 10x10 arşın olan havuz ve şadır­vana bakar. Bu 8 odanın önünde 8 oda daha vardır. Uç tarafları kafesli mermerdir. Havuzun etrafındaki selsebillerden su çağlayıp fıskiyelerden kemerli kubbenin göbeğine gelir. Hasta yorganları sırmalı ve yastıklar atlastır. Zır deliler altın ve gümüş yal­dızlı ince zincirlere bağlanır. Ama sakin delilere zincir takılmız. Melûl, mahzun, gül bahçesini, selsebilleri, kışın yağan karı seyrederler.

Deliler burada çiçek, husûsî yiyecek ve musikî ile tedâvî edilirler. İlâçlar yalnız hastahânede ya­tanlara değil, bütün Edirne halkının muhtaçlarına bedavadır.

(B. Türkiye Târihi, Y. Öztuna, C. 12, Sh: 287)

---
5 Mayıs Pazartesi
## ZÜBEYR İBNİ-İ AVVÂM RADİYA'LLÂHU ANH'İN MENÂKIBI

Zübeyr, Kureyş'dendir. Nesebi, Resûlullâh (s.a.v)'ın nesebi ile Kusay'da birleşir. Validesi Abdü'l-Muttalib'in kızı Safiyye'dir ki Peygamberimizin halası oluyor. Cennet'le müjdelenen on zattan birisidir. On altı yaşında müslüman ol­muş, ibtidâ Habeşe'ye, sonra Medine'ye hicret etmiştir. Ve bütün gazalarda bulunmuştur. Zevcesi Hazret-i Âişe'nin hemşiresi Zâtü'n-Nitâkayn Esma' radiya'llâhu anhâ'dır.

<hr>

Abdullah İbn-i Zübeyr radiya'llâhu anhumâ'dan rivayete göre, şöyle demiştir: Ahzâb (Hendek gazası) günü ben, Ebû Seleme'nin oğlu Ömer ile beraber (çocuk olduğumuzdan, Peygamber (s.a.v. )'in) kadınlar (ın) ın yanında bulunduk. Bir de baktım ki (babam) Zübeyr (r.a.) atının üstünde iki üç kere Benî Kurayza'ya gidip geliyor. Ben (evimize) dönüp geldiğimde babama:

- Ey baba! Beni seni Benî Kureyza'ya gidip gelirken gördüm, dedim. Babam:

- Yavrucuğum! Seni beni (öyle) gördün mü? dedi. Ben de:

-Evet! dedim. Babam (bu hareketinin sebebini bildirerek) dedi ki:

- Resûlullâh (s.a.v.): Benî Kurayza'ya kim gider de on­ların (vaziyeti) haberiyle bana gelir, (bildirir?) dedi. Ben de (icabet edip) gittim. Gelince Resûlullâh (s.a.v.), bana babasıyle anasını bir arada yâdederek:

- Zübeyr, babam, anam sana kurban olsun! buyurdu.

(Buhâri C. 9/370)

---
6 Mayıs Salı
## HİCRÎ TÂRİHİN BAŞLANGICI

Muharrem, Hicrî senenin ilk ayıdır. Hicrî tarih; Resûl-i Ek­rem (s.a.v.)'in Mekke'den Medine'ye hücreliyle başlar. Hicretin 16. senesi sonralarında, Hz. Ömer (r.a.)'in emriyle Medine'de bir meclis toplanarak târih meselesi konuşulmuş. Hz. Ali (k.v.)'nin teklifi ile hicret târihi birinci ay olarak kabul olun­muştur. Bir gün Hz. Ömer (r.a.)'e, "Şâbân ayı tarihli bir mahke­me ilâmı, sunulmuştur. Bu ilâma, târihin ayı yazılıp yılı yazıl­mamıştır. Hz. Ömer (r.a.):

**"Bu hangi yılın. Şâ'bânı'dır. Bu yılın mı geçen senenin mi?"** diye sormak zorunda kaldı.

Bu sırada, Yemen vilâyeti mal emîni Ya'lâ b. Ümeyye (r.a.)'den günü, ayı, yılı yerli yerinde düzgün yazılar almaya başlamış, bu şekil Hz. Ömer (r.a.)'in çok hoşuna gitmişti. Bunun üzerine Muharrem'in 1. günü hicrî târihinin bir başlangıcı­na vesile olmuştur.

Bu feyizli ve bereketli günün, her müslüman tarafından kut­lanması ve kardeşlerine kutlaması dinî bir borçtur. Bu hicretle doğan İslam Devleti (30) yıl gibi çok kısa bir zamanda Endü­lüs'ten Çin'e kadar, cihanın en kıymetli mıntıkasında insanları, dîn ve vicdan hürriyetine, sulha sükûna kavuşturmuştur.

---
7 Mayıs Çarşamba
## MUHARREM AYINA GİRERKEN

Bugün Hicrî 1417'nin son günü, yann Muharrem ayının 1. günü. Bu fazîletli günde ve devamındaki günlerde yapılacak ibâdet ve taatler de çok ehemmiyetlidir. Bu ayda da yapılabilecek en makbul ibâdet mu­hakkak ki ORUÇ'tur.

Peygamberimiz (s.a.v.) şöyle buyuruyorlar:

**"Ramazan orucundan sonra tutulan oruçların en faziletlisi Al­lah'a izafet ile şereflendirilen Muharrem ayındaki oruçtur. Farz namazlarından sonra kılınan en faziletli namaz da gece namazı­dır."** (Müslim).

Muharrem ayının, birinci ve onuncu günleri (1-10 Muharrem) ara­sında aşağıdaki dua okunur. Bu duayı okuyan ölüm dâhil o yıl bütün belâlardan emin olur. Kurtulur. Sabah namazının dışında kalan o günle­re isabet eden bir zaman parçası içinde de okunabilir.

## İLK ON GÜNDE OKUNACAK DUA

Bismillahirrahmanirrahîm

Elhamdülillah! Rabbîlâlemîn, Vesselâtü vesselamü âlâ seyyidinâ Muhammedin ve âlâ âlihi ve sahbihî ecmain. Allahümme entel ebediyyü'l kadîm, El-hayyül kerim. El-hannânü'l mennân ve hâzihi senetün cedîdetün es'elüke fihel'ismete mineş şeytan'ir racîm. Vel'avne âlâ hazihin-nefsil'emmareti bissuî vel'iştigale bimâ yukarribüni ileyke yazelcelâli vel'ikrâm. Birahmetike ya erhame'r rahimin. Ve sallallahü ve selleme âlâ seyyidinâ ve nebiyyinâ Muham­medin ve âlâ âlihî ve sahbihî ve ehlibeytihi ecmaîn.

Peygamberimiz (s.a.v.) buyurdular ki:

**"Her kim Muharrem'in ilk günü bu duayı üç kere okursa, (ilk 10 gün arası) Allah Celle Celâlühü o kimseyi gelecek Muharreme kadar bütün belâlardan emin kılar."**

Şeyh Şihâbüddin'i Suhreverdî'den menkûldür ki: "Her kim bu duayı aşure günü üç kere okursa ölümden de emin kılınır. Zira o sene ölümü mukadder kimseye bu duayı bu veçhile okumak nasib olmaz."

---
8 Mayıs Perşembe
## HİCRET

Vacip Teâlâ Kur'ân-ı Kerim'de buyuruyor: "O kimseler ki, onlar Allah'a ve Resûlü'ne ve Kitaplarına imân ettiler ve o kimseler ki onlar­da imân ile beraber hicret ve fisebilillah mücahede ettiler. İşte bu kim­seler Allah'ın ihsanını ümid ederler. Zira Allah Teâlâ mücahede edenle­rin günahlarını mağfiret eder ve cihâdları mukabili sevap vermekle merhamet buyurur."

(Bakara: 218)

Yine, Allah-ü Teâlâ buyuruyor: **"O kimseler ki, onlar imân etti­ler ve imânlarını amel ve işleriyle isbât ederek, vatanlarını terk ve civâr-ı Resûlullah'a iltica etmek suretiyle hicret ettiler ve fisebilil­lah malları ve canları ile mücahede ettiler. Onlar için Allah'ın ya­nında büyük dereceler vardır. Ve onlar, ancak korktuklarından kurtulup umduklarına nail olmak suretiyle feyz-ü necat bulucular­dır. Zira bunlar âhireti dünya üzerine tercih ettiler ve din-i ilâhiyi ifâ için mallarını ve canlarını fedaya mübeyyâ oldular. Elbette bunların dereceleri büyüktür."** (Tevbe:20)

Hicret: Din uğrunda beldesini, hanesini, akraba ve teallukâtını, em­valini ve kâfirlerin komşuluğunu terk ederek diyâr-ı İslam'a nakletmek­tir.

İbtida-yı İslâm'da Resûlullâh (s.a.v.) Efendimiz Hazretlerinin Me­dine'ye teşrifıyle Mekke'nin fethinden sonra farziyeti nesh olunup sün­net olarak baki kalmıştır.

Feth-i Mekke'den evvel, Bedir ve Hudeybiye vak'alarında, henüz İsla­miyet şevket bulmamış olduğundan, Şevket-i İslamiyye'nin tezyidi için Mekke'deki müslümanların Medine-i Münevvere'ye hicretlerine şiddetle ih­tiyaç vardı. Fakat Feth-i Mekke'den sonra, İslâmiyet kuvvet bulmuş oldu­ğundan, hicret etmek herkesin kendi ihtiyarına terk edilmiştir. Hatta Resû­lullâh (s.a.v.) Efendimiz Hazretlerinin "Fetihten sonra hicrete lüzum yok­tur."Hadîs-i Şerif i de bu manâyı müeyyiddir. Bu Hadîs-i Şerifte beyân olunan hicretin inkitâ'ı, Mekke'den Medine'ye hicretin inkıtâına mahsustur; yoksa hicret, tamamen yasaklanmış mânâsına gelmemektedir.

(Ramazânoğlu M. Sâmi (k.s.), Musahabe: 3 sh. 33)

---
9 Mayıs Cuma
## HİCRET-İ NEBEVİYYE

Resûl-i Ekrem (s.a.v.) Mekke-i Mükerreme'den Medîne-i Münevvere'ye Hicreti seniyyeleri, İslâm Târihinin en büyük bir hadisesidir ki bu hâdiseyle başlayan TARİH-İ HİCRÎ denir.

Velâdet-i Muhammediyye (s.a.v.)'nin 54'üncü ve Târih-i Milâdi'nin 622'nci senesine müsâdiftir. Yâni Nübüvvet-i Mu­hammediyye (s.a.v.)'nin 12'nci senesinde, Rebi'ul evvel ayının I2'nci gününde Medîne-i Münevvere'ye vâsıl olmuşlardır.

Bir taraftan Evs ve Hazrec kabileleri fevc fevc imâna gel­mekte idi ve bir taraftan Medîne-i Münevvere'ye hicret eden Ashâb-ı Kiram (r.a.) peyderpey orada toplanmakta idi. Din-i İs­lâm, Medîne-i Münevvere'de kuvvet bulmaya başladı.

Ebû Cehil'in rey'i üzerine Peygamberimiz (s.a.v.)'i öldür­meye karar verdiler. Allah-ü Teâlâ Cebrail (a.s.) vasıtasıyla Re­sûl-i Ekrem (s.a.v.) Efendimize Ebû Bekir Sıddîyk (r.a.) ile hic­ret etmesini buyurdu.

Resûl-i Zîşân (s.a.v.), Ebû Bekir Sıddîyk (r.a.) ile beraber Allah (c.c.) Hazretlerinin emri iradesiyle Mekke'den hicret bu­yurdu. Üç gece Cebel-i Sevr'de kaldıktan sonra her ikisi, kıla­vuz olarak ücretle tutulan Abdullah bin Ureykıt ile beraber 500 km.'lik yollan geçtiler ve düşmanların şiddetli takibine rağmen Medîne-i Münevvere civârına sekiz günde vardılar. Seyahat için herşey hazırdı. Cebel-i Sevr'deki mağara bu günde mevcûddur. Peygamberimiz (s.a.v.)'in Medine'ye girişini bir Yahudi:

- "Ey Ehl-i İslâm! Beklediğiniz Zât işte geliyor!" diye herkese müjde vermiştir.

(Hz. R. M.Sâmi (k.s.), Ashâb-ı Kiram, Sh: 18-19)

---
10 Mayıs Cumartesi
## KUR'ÂN'LA TEDAVİ

* Kur'ân; insan vücûdunda, meydana gelen maddî hastalıklara şifâ olduğu gibi; cehalet, şüphe ve sapıklık gibi manevî hastalıklara da şifâdır. Hastaya moral vermek için söylenen bazı sözle­rin, hasta üzerinde bir hayli etkisinin olduğu bilinince; Yüce Allah'ın insanları gerçeğe ulaştırmak için gönderdiği Kur'ân hakkında ne düşü­nürsünüz? Bunun faydalı olmaması mümkün müdür?

* Ancak burda dikkat edilmesi gereken bir nokta vardır, bundan habersiz olmak doğru değildir. Hiç şüphe yoktur ki Âyetlerin, zikirlerin ve duaların her biri kendi nefsinde faydalı ve şifalıdır, fakat şartlarına uygun hareket edilmezse, faydası görülmez: İlâhî devalarında şartları vardır. Bunlardan bazıları şunlardır.

* Doğru ve temiz inanç, haramdan ve zulümden kaçınmak, ihlas ve samimiyetle Rabbine yönelmek. Nitekim İsrâ Sûresi'nin 82. Âyetinde: "Biz Kur'ân'ı müminler için bir şifâ ve bir rahmet olarak in­dirdik."buyrulmuştur.

* Yunus Sûresi'nin 57. Âyetinde ise: "Ey insanlar! (İşte bu Kur'ân) size Rabbinizden bir Öğüt, gönüllerde olan dertlere bir şifâ, müminler için doğru yolu gösteren bir hidâyet ve rahmet olarak gelmiştir."buyrulmuştur.

* İbni Kayyim el-Cevziyye "ed-Dâü Ve'd Deva" isimli eserinde şöyle der: "Kişi Fatiha ile tedâvî olmayı iyice bilse, acayip tesi­rini ve şifasını elbetteki görecektir."

* Kur'ân'ın şifa olması ile ilgili Hadîs-i Şerifler: "Sizlere iki şifâ­yı tavsiye ederim; biri bal, diğeri ise Kur'ân'dır."

"Devaların (şifâların) en güzeli, en iyisi, Kur'ân'dır.""Fatiha Sûresi, bir çok hastalık için şifâdır." "Yasin Sûresi Kur'ân'ın kalbidir, zîra o bir çok hastalık için şifâdır."

(Tıbb-ı Nebevi Ans. C. 2, Sh: 441-442)

---
11 Mayıs Pazar
## AHMED'ER RÜFAÎ

Kendi menkıbesini kendi dilinden dinleyelim. Diyor ki:

- Henüz ben küçüktüm. Allah-ü Teâlâ'ya ve şeyhlere karşı derin bir irfan duygusuna sahip bir zât olan, Abdülmelik Hasnutî'nin ziyare­tine gittim...

Bana bir vasiyet etti. Dedi ki:

- Ya Ahmed, sana diyeceklerimi ezberle. Unutma... Hıfzında tut.

- Olur baş üstüne, dedim; devam etti:

- Sağa sola iltifat edip gezen, menziline varamaz; vuslat bulamaz. Çeşitli bağlarla, sarılı kimsenin de iflahı umulamaz.

Bir kimse ki, nefsinin noksanını bilmiyor; onun bütün zamanı nok­san geçer.

Yanından ayrıldım; söylediği cümleleri tekrar edip duruyordum... unutmayayım... tam bir yıl öyle devam ettim...

Bir yıl sonra, tekrar ona dönüp gittim:

- Bana yine bir tavsiyede bulun dedim. Bu sefer de şu tavsiyeyi yaptı:

Öz sâhiblerini, mürşidlerini ve irşâd ehlini tanımamak ne fena... Tabîb aramayıp da kendisinin tabibi olanların tabîblikleri, hastalandık­larında ne kötü olur. Sevgiliye cefâ yakışır mı? Bu da çok fena...

Bu tavsiyesini de aldıktan sonra, ayrılıp gittim. Bir yıl da bu tavsi­yesini tekrar ettim. Onun bana yapmış olduğu öğütler çok faydalı oldu.

<hr>

Hizmetçisi Şeyh Yakup, ondan duyduğu bir cümleyi anlatıyor.

Diyor ki:

- Hemen her zaman olduğu gibi, yine bir gün Efendim Ahmed (k.s.)'le beraberdim. Başını kaldırdı bir hurma ağacına baktı. Ve şöyle dedi:

- Ey Yakub, şu hurma ağacına bak... Başını öyle dik kaldırdığı için, Allah-ü Teâlâ, bütün yükünü kendisine taşıttırıyor. Yükünü hafif­letmiyor, aksine kendisine yüklüyor.

Devam etti:

- Bir de, kabak fidesine bak. O, dal budak salar salmaz; yanağını yere koydu. Bu yüzden ağırlığı başkasına yüklendi.

(Tabakât'ül Kübra, C. 2, Sh: 629-630-631)

---
12 Mayıs Pazartesi
## Verem Mikrobunu R. Koch'dan 150 sene önceden keşfeden ünlü doktor:

## KAMBUR VESİM

Asıl adı Abbâs Vesim b. Abdurrahman 18. yüz­yılın ikinci yarısında tıp alanında şöhrete ulaşan isimlerdendir. Kambur Vesim lakabıyla tanınmış­tır.

Kambur Vesim zamanın saray doktorlarından olan Bursalı Ali ile Ömer Şîfâî'den tıp, Yanyalı Esat Efendi'den de felsefe dersleri aldı. Daha sonra Ahmed Mısrî'den de astronomi öğrendi.

Hamidiye Etfâl Hastahânesi (Şişli Çocuk Hasta­hânesi) Başhekimi İbrahim Paşa 1901 yılında İk­dam Gazetesinde "İslamların ve Bilhassa Türk Millet-i Necibesinin Tabâbete Ettikleri Hizmetler" baş­lığı altında yazdığı makaleyle Doktor Vesim üzeri­ne dikkatleri çekmiştir. Yine İkdam gazetesinin 4040 numaralı nüshasında yazdığı bir makaleyle de Abbâs Vesim'in veremin tedavisiyle ilgili görüşle­rine yer vermiştir. Abbâs Vesim'i övdüğü makale­de "onun hastalık mikroplarını Avrupalılardan 300 yıl önce keşfettiği ve hele verem ve frengi hastalık­larının tedavisi hakkındaki düşüncelerinin 20. yüz­yıl başında bile ondan daha iyisi olamayacağı ve böyle eski doktorlarımız varken her şeyi Avru­pa'dan beklemenin mânâsız olacağını" yazmıştır.

          (Müslüman İlim Öncüleri Ans. Sh: 226)

---
13 Mayıs Salı
## İMÂMA UYMANIN ŞARTLARI

1- İmâma uyan kimse kendi iftitâh tekbirine bitişik olarak imâ­ma tâbi olmaya niyet etmektir.

2- İmâmın ökçesi imâma uyan kimsenin ökçesinden ileride bu­lunmasıdır.

3- İmâmın kılmış olduğu namaz bakımından hali, kendisine uyan kimsenin hâlinden daha aşağı olmamasıdır. Meselâ cemaatin farz kılıp, imamın nafile kılması gibi.

4- İmamın kıldığı farz ile imâma uyan kimsenin kıldığı farz, başka başka olmamalıdır.

5- Dört rek'âtlı bir farzın vakti çıktıktan sonra kazası için mey­dana getirilen cemaatte imâm mukim olup da imâma uyan misafir olmamaktır.

6- İmâmın mesbûk olmamasıdır. Yani, cemaatle kılınan bir na­mazın bir kaç rekâtını kaçıran kimseye uymak caiz değildir.

7- İmâm ile imâma uyan kimsenin arasına kadınlar saf yapmamasıdır.

8- İmâm ile cemaat arasında ne kayık geçecek nehir, ne de üze­rinde birbirine bitişik saflar olmadığı halde araba geçecek yol bu­lunmamaktır.

9- İmâmın intikâllerine vâkıf olmayı müşkil kılacak derecede arada büyük bir duvar olmamasıdır.

10- İmâm binek üzere cemaat yaya olmamaktır.

11- İmâm yaya, imâma uyan kişi binek üzerinde olmamalıdır.

12- İmâm bir binek üzerinde, cemaat ise başka bir binek üze­rinde olmamalıdır.

13- İmâm bir gemide, cemaat ise bu gemiye yakın olmayan başka bir gemide olmamasıdır.

14- İmâma uyan kimse farklı mezhepte bulunan imamının ha­linden, akan kanın çıktığı veya ağız dolusu kusma gibi, kendi mezhebince namazı bozan bir şeyin meydana geldiğini bilip, bundan sonra imâmın abdestini yenilemediğini bilmemektir.

(Nimet-i İslâm, Sh: 287)

---
14 Mayıs Çarşamba
## GIYBETİN MEN'İ

Bu hususta Allah-ü Teâlâ buyurur: "...Sizden herhangi biriniz ölü kardeşinin etini yemekten hoş­lanır mı?..." (El-Hucûrât: 12)

Ebû Hureyre (r.a.) buyurmuştur ki: Resûlullah (s.a.v.)'ın yanında bir adam bulunmaktaydı. Resû­lullah (s.a.v.) kalktığı zaman bu adam ayağa kalk­madı. Orada bulunanlardan bazıları onun için "Ne âciz adam!" dediklerinde, Resûlullah (s.a.v.): "Kardeşinizin etini yemiş oldunuz. Çünkü, onun gıybe­tini yaptınız" buyurdu.

Allah-ü Teâlâ'nın İmrân oğlu Musa (a.s.) şöyle vahiyde bulunduğu anlatılır: "Gıybet tevbesi ile ölen kimse, cennete en son girecek kimsedir. Gıy­bete devam eden kimse de cehenneme önce girecek olan kimsedir."

Denir ki: İbrahim Edhem (k.s.) bir davette hazır bulunduğu sırada, orada olmayan bir adamın gıybe­tini yaptılar. Bunun üzerine İbrahim Ethem (k.s.): "İnsanların gıybet ettiği bir yerde bulunup da güna­ha girmeme sebep olan şu nefsimdir." diyerek çıktı ve üç gün yemek yemedi.

Denmiştir ki: Gıybet eden kimse bir mancınığı dikip de onunla hasenatını şarka, garba savurup atan kimse gibidir.

(Tasavvufun Esâsları, İ. Gazâlî, Sh: 196-197)

---
18 Mayıs Pazar
## HASTANIN NAMAZI

Hasta olan bir kimse, gücünün yettiğine göre namaz kılmakla mükelleftir. Ayakta durmaktan hakikaten âciz ise veya ayakta durması sebebiyle hastalığının art­masından korkarsa, oturarak rükû ve secde ile namazını kılar. Her halükârda namazın kılınması gerekir. Peygam­berimiz (s.a.v.):"Namazını ayakta kıl, ayakta duramaz-an oturarak kıl, oturmaya da kudretin olmazsa yanın üzerine yatıp îmâ ile kılarsın" buyurmuşlardır. İbâdet, tâat tâkata göredir.

Allah (c.c.) buyuruyor: "Allah hiç bir kimseye gücü­nün yeteceğinden başkasını yüklemez." (El-Bakara S: 286)

Hasta olan kimse rükû, secde yapamazsa oturduğu halde başıyla îmâ eder. Secdesinin îmâsını rükûsunun imâsından daha aşağı yapar, îmâ ile kılan kimse, secde etmek için yüzüne bir şey kaldırmaz. Yüzüne bir şey kaldırırsa, eğer secde için olan îmâ rükû için olan îmâdan daha aşağı olursa caiz olur. Daha aşağı olmazsa caiz ol­maz.

Hasta, namazım oturarak kılamazsa kudretine göre yanı üzerine veya arkası üstüne yatarak îmâ ile namazını kılabilir, îmâ namazda rükû'a ve secdeye işaret olmak üzere başı eğmektedir. Bu ayakta yapılabileceği gibi otu­rarak da yapılabilir.

Îmâ ile de namaz kılmaya gücü yetmeyen bir hastadan bir gün ve bir gecelik ve daha ziyâde namazları teehhür ed­er. Sonra iyi olunca bunları kaza etmesi lâzım gelir.

(Mülteka, C. I, Sh: 238)

---
19 Mayıs Pazartesi
## KÂ'BE-İ MUAZZAMA

Zübdet'ül Buhârî'de zikredilen Hadîs-i Şerif muktezasınca, yeryü­zünde en evvel kurulan ve bina edilen mescid Kâ'be-i Muazzama'dır.

Bu bina 11 kerre bina ve tecdîd edilmiştir.

1- Evvelâ Melâike-i Kiram tarafından "Nûr"dan bir bina olarak inşâ edilmiş:

2- Hz. Âdem (a.s.) tarafından

3- Hz. Şit (a.s.) tarafından .

4- Hz. İbrahim (a.s.) tarafından

5- Âmâlika tarafından

6- Cürhüm kabilesi tarafından

7- Kuseyy tarafından

8- Kureyş tarafından

9- Abdullah bin Ziibeyr (r.a.) tarafından

10- Heccac-ı Zâlim tarafından

11- Bağdat Fâtihi Sultan IV. Murad Hân tarafından tecdîd ve i'mâr edilmiştir.(sh.:82-83)

İbn-i Abbas (r.a.)'dan rivayet olunmuştur.

Resûlullah (s.a.v.) Efendimiz şöyle buyurdular:

- "Ne zaman ki Âdem (a.s.) Cennetken yere indirildi, Allah-ü Teâlâ ona:

- Ya Âdem, git, benimi cin bir ev yap, onu tavaf et ve beni onun ya­nında zikret. Meleklerin arşın etrafında yaptıklarını sen gördün, işte sen de öyle yap!' buyurdular.

Bunun üzerine Adem (a.s.) adım adım yürümeğe başladı. Yer ona duruldu. Sahralar küçüldü, ayağının bastığı her yer ma'mûr hale geldi. Böylece Âdem (a.s.) Beyt'ullah'ül Harem'in yerine kadar geldi. Cebrail (a.s.) kanadıyla yere vurdu. Yedi kat yerin dibine geçti. İşte oraya Beyt'ullah'ın temeli oturtuldu.

Melekler, Âdem (a.s.)'e taş taşıdılar. Her biri otuz adamın kaldıraca­ğı kadar büyüktü. Taşlar şu beş dağdan getirildi: 1- Tûr-i Sina, 2- Tûr-ı Zeyta 3- Tûr-i Lübnan (Bu Şam'da bir dağdır.) 4- Cûdi (Siirt'in Şırnak ilçesi civarında bir dağdır. 5- Hirâ (Mekke'deki Nur Dağı).

(Hz. İbrahim (a.s.), R. Mahmûd Sâmi, Sh: 93-94)

---
20 Mayıs Salı
## YAZ KIŞ ABDESTE DİKKAT

Sallallahu aleyhi vesellem Efendimizin bizlere olan emir ve vasiyetlerinden biri de, Allah'ın emirlerine imtisalen özellikle kış günlerinde, vaad edilen ecir ve sevabı kazan­mak için kış ve yaz aylarında abdestimizi kusursuz alacağı­mız hususundadır.

Özellikle yazın soğuk su ile abdest alırken vücut organ­larının soğuk sudan hoşlanması tabiidir. Abdest alan kişi, bu soğuk suyun uzviyete verdiği dinçlikten zevk aldığından abdestini ağır almış olabilir. Abdest alan kişinin bu hususlara dikkat etmesi gerekir. Çünkü abdest alma keyfiyeti vücut organlarının zevki için değildir. Abdest Allah'ın emirlerine ve Resulü (s.a.v.)'nün getirdiği mevzuata uygun olmalıdır. Madem vücûd organları sudan hoşlanmaktadır, niçin kışın soğuk havalarda bundan kaçınır, abdestini tazelemekten zevk almaz? Hepsi su değil mi? Madem beden organları ya­zın serin sudan hoşlanıyor, kışın abdestini tazelerken de ay­nı şekilde zevk alması icab etmez mi? İşte bu sebeple yaz ve kış Allah ve Resulü (s.a.v.)'nün emirlerine uyajak aynı zevk ve tadla ve su israf etmeden abdest tazelemek icâb eder.

Bir çok kişi bu ahde riayet etmez. Allah ve Resulü'nün emirlerinden gaflette bulunurlar.

Burada önemli bir husus vardır ki o da, emirlerine itaat göstererek, yasaklarından da kaçınarak Şâri' Teâlâ ile birlik olmaktır.

Şeyhayn, Sallallahu aleyhi vesellem Efendimiz'in şöyle buyurduğunu rivayet etmişlerdir. "Ümmetim kıyamet gü­nünde (bedenlerindeki) abdest asarından dolayı; yüzü nurlu­lar, elleri, ayakları sekililer (beyazlanmışlar) diye çağırıla­caklardır." [Ebû Hüreyre (r.a.)] Artık bu parlaklığını daha ziyâde uzatmak hanginizin elinden gelirse yapsın demiştir.

(El-Uhûd'ûl Kübra, İ. Şa'ranî, Sh: 63-64)

---
21 Mayıs Çarşamba
## KÖPEKTE BULUNAN ON HASLET

Hasan-ı Basrî (r.a.)'den rivayete göre köpekte on gü­zel haslet bulunur ki aslında bunların insanlarda bulun­ması gerekir.

1- Açlığa olan alışkanlığıdır ki bu, sâlihlerin âdetidir.

2- Belli ve sabit mekânının olmamasıdır ki bu da mü­tevekkil olanların alâmetidir.

3- Geceleri çok az uyumasıdır ki bu da muhabbet eh­linin işaretidir.

4- Ölünce mîrâs bırakmamasıdır ki bu da zâhidlerin sıfatıdır.

5- Sahibi dövse de onu terketmemesidir ki o da sâdık mürîdlerin alâmetidir.

6- Mekânların en kötüsünde bulunsa bile yerinden ra­zı olmasıdır ki bu da mütevâzî olanların sıfatıdır.

7- Yerini birisi alsa ondan vazgeçip terk edebilmesidir ki rızâ ehlinin hâlidir.

8- Sahibi kovsa, işkence etse bir yerini kırsa bütün bunlardan dolayı kin beslemeyip çağrıldığında gelmesi­dir ki bu da huşu ehlinin alâmetidir.

9- Sofra hazırlandığında ona uzak bir yere oturup bakması ve sokulmamasıdır ki miskinlerin hasletidir.

10- Bir yerden göç edince daha önceki yerini aramamasıdır ki bu da mahzun kimselerin alâmetlerindendir.

İbn Abbas (r.a.) der ki:

_ Emniyete şayan bir köpek, hâin olan sahibinden daha hayırlıdır.

(Musahabe: 6)

---
22 Mayıs Perşembe
## İSLÂM DÎNİNİN UMÛMİYETİ VE MES'ÛD NETİCELERİ

İslâm dîni, hakikî dinlerin en sonu ve en mükemmeli­dir. Bu mübarek dîn, yalnız bir kavme, bir asra mahsus değildir. Bütün insanlara ve bütün asırlara âid umûmî, fıtrî bir dîndir. İnsanların yaradılışlarına, yaşayışlarına tamamıyla uygundur. Bu muazzam dîn, bir necat ve felah yolu­dur, bir selâmet ve saadet kaynağıdır.

Malûmdur ki İslâmiyetin zuhurundan evvel bütün yer­yüzü dîn bakımından büyük bir cehalet içinde kalmıştı. Hakikî dînler sönmüş, ilâhî ilim ve irfan güneşi batmış, bütün ufukları bir zulmet bağlamıştı, insanlar yalnız kendi hisleri uğrunda çalışıyor, çarpışıyor, birbirlerini esir edi­yorlardı. Cezire Tülasab ahâlisi ise bütün cehalet içinde kalmıştı, elleriyle yaptıkları putlara tapıyorlardı da bu ha­reketlerinden hiç sıkılmıyorlardı; kendi kız çocuklarını di­ri diri kumlara gömerek öldürüyorlardı da hiç acı duymu­yorlardı;hâsılı hiç bir yerde güzel itikattan güzel ahlâktan, güzel amellerden, duygulardan eser kalmamıştır.

Fakat vaktaki İslâm güneşi doğmaya başladı, derhâl âlemin bir çok taraftan aydınlandı, insaniyet âlemi haktan, adaletten, müsavat ile kardeşlikten haberdâr oldu. Putla­rın, insanların ayaklarına eğilip tapınan başlar, kâinatın ortaktan benzerden münezzeh olan Hâliki için secdelere kapanmak şerefine erdi, ruhlar yükseldi, diller Hakk Teâlâ'nın zikriyle bezendi. Gözler büyük yaratıcımızın bedî eserlerini temaşadan mütehassıl uyanıklık nurları içinde kaldı.

Dîn-i İslâm sayesinde hakikî bir medeniyet, nezîh bir insaniyet, pek fâideli bir terakki ve en mes'ûd bir inkılâp vücûda geldi. Artık insanlık âlemi bu mukaddes dîne sa­rıldıkça şüphe yok ki dâima yükselecektir.

(B. İslâm İlmihâli, Ö. N. Bilmen, Sh: 8)

---
23 Mayıs Cuma
## PEYGAMBERİMİZ HZ. MUHAMMED (S.A.V.)'İN MÎRÂC GECESİNDE ATASI HZ. İBRAHİM (A.S.)'LE KARŞILAŞIP SELAMLAŞMASI

Peygamberimiz Hz. Muhammed (s.a.v.), Mîrâc gece­sinde Cebrail (a.s.)'le birlikte yedinci kat göğe yükseldi­ler. Cebrail (a.s.), göğün kapısını çaldı. "Sen, kimsin? de­nildi. Cebrail (a.s.): Cebrail'im dedi. "Yanında kim var?" diye soruldu. Cebrail (a.s.): "Muhammed (s.a.v.) var" de­di. "O (s.a.v.), (Mîrâc için) gönderildi mi? diye soruldu

Cebrail (a.s.) "Gönderildi" dedi.

Göğün kapısı açılınca orada İbrahim (a.s.)'le karşılaş­tılar ki kendisi sırtını Beytül ma'mûr'a dayamış, Beytül-ma'mur'un kapısının önündeki bir kürsü üzerinde oturu­yordu. Cebrail (a.s.) "selâm ver ona" dedi. Peygamberi­miz (s.a.v.) selâm verdi. O da Peygamberimiz (s.a.v.)'in selâmına mukabele ettikten sonra: "Hoş geldin, safa gel­din, salih oğlum!, Salih Peygamber" dedi. Kendisi çok yaşlı, ulu, heybetli bir zât idi. Peygamberimiz (s.a v ) Cebrail (a.s.)'e "Ey Cebrail! Kim bu ?" diye sordu. Ceb­rail (a.s.): "Bu atan İbrahim (a.s.)'dir" dedi.

İbrahim (a.s.), Peygamberimiz (s.a.v.)'e: "Ümmetine benden selâm söyle. Onlara emret. Haber ver de Cen­net'e fidan dikmeyi çoğaltsınlar. Çünkü, Cennet'in topra­ğı güzel, suyu tatlı, arzı geniş ve düzlüktür."dedi. Pey­gamber (s.a.v.): "Cennete dikilecek fidan nedir?" diye sordu, İbrahim (a.s.):

"Cennet'e dikilecek fidan: Sübhânallâhî velhamdü lillâhî velâ ilâhe illallâhü vallâhü ekber, Lâ havle velâ kuv­vete illâ billâh"dır." dedi.

(Peygamberler Târihi, M. Â. Köksal, Sh: 227)

---
24 Mayıs Cumartesi
## KUR'AN'DA HZ. OSMAN'A AİT BİR İŞARET

İslamiyet yayılmaya başlayınca her taraftan Araplar Medîne-i Münevvere'ye gelmeye başla­mıştı Mescîd-i Şerif dar gelmiş halkın bir kısmı çadırlar kurmuştu.

Resûlullah (s.a.v.):

- Bizim mescidimizi bir zirâ olsun genişleten Cennete girer buyurdular. Hz. Osman:

Ya Resullallah! Malım mülküm sana feda olsun Mescidi genişletme işini üzerime alıyorum dedi. Mescidi kırk zira genişletti. Bunun üzerine:

Allah-ü Teâlâ Tevbe Sûresinin onsekizinci âyetini indirdi. Bu Ayet-i Kerîmede:

"Allah'ın mescîdlerini ancak Allah'a ve âhiret gününe imân eden, namazı dosdoğru kılan zekâtı veren ve Allah'tan başkasından korkmayanlar imar eder. İşte doğru yola ermişlerden umulanlar bunlardır" buyuruldu.

(R. Mahmud Sâmî (k.s.), Hz. Osman)

<hr>

Hakîmin babası Muaviye İbni Hayde anlatıyor:

- Dedim ki, Ya Resûlallah; kime iyilik ede­yim?

-  **Annene**, dedi. Kime iyilik edeyim? dedim

-  **Annene**, dedi. Kime iyilik edeyim? dedim

-  **Annene**, dedi. Kime iyilik edeyim? dedim

- ** Babana; sonra en yakın, ondan sonra en yakınına**... dedi.

---
25 Mayıs Pazar
## NAMAZI UZATMAK VE KISALTMAK

Hülâsa: Cemâat ile hafif kılmak hele cemâatin çokluğu zamanında daha makbuldür. Bu ruhsatı Peygamber (s.a.v.) Efendimiz şu mübarek sözü ile ifâde buyurmuştur:

"Sizden biriniz cemâat ile kıldırdığınız vakit -mümkün olduğu kadar- hafif kıldırsın, çünkü cemâat arasında ihtiyar, hasta ve ihtiyâç sahipleri olabilir."

Kendi başına kılarsa istediği kadar uzatsın. Muaz İbn Cebel (r.a.) yatsı namazını Bakara Sûresi'yle kıldırmıştı, bir tanesi namazı bozdu ve kendi başına kıldı. Bunu görenler, bu adam münafık oldu dedi­ler. (Hattâ Muaz (r.a.) da bu adama dokundu) her iki taraf Resûlullah (s.a.v.)'a müracaat ettiler. Pey­gamber Efendimiz, (s.a.v.) Muaz (r.a.)'ı zecrederek, "sen fitne mi doğurmak istiyorsun? Ya Muaz! Ne olur? "et-Târık, el-A'lâ, eş-Şems" gibi sûreleri oku." buyurmuştur.

İmâm rükû ve sucûd tesbihlerini üçten fazlaya çıkarmamalıdır. Yine mücmel olarak rivayet edildi­ğine göre dediler ki:

"Biz peygamber (s.a.v.)'in ardında namaz kılarken rükû ve sucûdda onar kere tesbih ederdik." (Aslı bulunamamıştır). Bu güzel fakat cemâatin çoklu­ğunda 3 kerre söylemek daha güzeldir. Fakat cemâ­at has kimselerse yine on kere tesbih etmekte beis yoktur. (Hanefîlere göre tesbihler tek olmalıdır.)

              (İhyâ-u Ulûmid-dîn, İmâm-ı Gazâlî)

---
26 Mayıs Pazartesi
## MENKIBE

Furkân Sûresi'nin: "O çok esirgeyenin kulları ki onlar yeryüzünde vekâr ve tevazu ile yürürler." Mealindeki altmış üçüncü Ayet-i Kerîme­si indikten sonra Hz. Ebû Bekir (r.a.), hiç bir küçük canlıyı ezmemek için önüne bakarak yürürdü. Bir gün yolda giderken bir karınca gördü, onu ezmemek isterken bir kişi ile söze daldı ve unutarak üstüne bastı. Karıncanın öldüğünü görünce üzülüp ne yapayım diye düşünceye dal­dı. O anda Allah karıncayı diriltti. Karınca selâm verip, konuşmaya başladı.

- Ey Allah'ın Resûlü'nün Halifesi! Beni ezip üzüldüğün zaman Cenâb-ı Hakk bu üzüntünün sebebiyle beni diriltip konuşturdu, dedi.

Resûl-i Ekrem (s.a.v.) bunu duyunca:

- Ya Ebû Bekir, karınca dahi sana halîfe demektedir. Sana düş­man olanlar ve buğz edenler karıncadan daha aşağıdır, buyurdular.

(Şemseddin Ahmed Efendi, Dön Büyük Halife, Sh: 87)

## MENKIBE

Bir gün Hz. Ömer (r.a.) bir yerde oturmuş mübarek hırka-i şerifleri­ni yamıyorlardı. Arkası açık olduğundan güneşin harareti te'sir edip mübarek kalbi bir miktar incindi. Güneşe dikkatle bakınca Hakk Teâlâ'nın emriyle güneşin ziyası söndü.

Cebrail (a:s.) Resûl-i Ekrem (s.a.v.)'e gelip:

- Ömer (r.a.)'e emir buyurun, güneşe şefkatle baksın. Yoksa gü­neş kıyamete kadar böyle kalıp her tarafın karanlığı devam eder, dedi. Server-i Âlem (s.a.v.) Hz. Ömer (r.a.)'i yanına çağırıp:

- Ya Ömer! Hakk Teâlâ senin güneşe şefkatle bakmanı emredi­yor. Yoksa güneş bu halde kıyamete kadar kalacak buyurdu.

Hz. Ömer( r.a.) emre uyarak güneşe şefkatle baktı. Hakk Teâlâ'nın kudretiyle güneş eski ışıklı halini aldı. Buradan Hz. Ömer'in büyüklüğü anlamalıdır.

(Şemseddin Ahmed Efendi, Dört Büyük Halife, Sh: 108-109)

---
27 Mayıs Salı
## KÜÇÜK YAŞTA ÖLEN ÇOCUKLAR

Hakîm-i Tirmizî, İbni Abdü'l-Ber ile onlardan başkasının Hz. Ali (r.a.)'den rivayet ettikleri Hadîs-i Şerifte Allah-ü Teâlâ'nın; "Her nefis kazandığı şey karşılığında bir rehindir. An­cak sağcılar müstesnadır."(Müddessir S. 38-39) mealindeki sö­zünün tefsiri hakkında Hz. Ali (r.a.) şöyle demiştir:

a) Onlar (yani müstesna olanlar) müslümanların çocuklarıdır. Onlar kazanmadılar ki kazançlarına bir rehin tutulsun.

b) İbni Abdül-Ber der ki:

Hadîs-i Şerifle varid oldu ki Resûlullah (s.a.v.) Efendimize çocukların akıbetinden soruldu da:

"(Eğer onlar yaşasalardı) Allah onların ne işleyeceklerini çok iyi bilendir." (Sahîh-i Müslim: 4/2048) buyurmakla mut­lak olarak söyleyip hiç bir çocuğu başka çocuktan (yani müslüman çocuklarını müşrik çocuklarından) ayırt etmediğinden, bir kısım âlimler Müslümanların çocukları ile müşriklerin çocukları(nın âkibetleri) hakkında tevakkuf etmeyi tercih etmişlerdir ve onlara cennet veya cehennem hükmedilmez, demişlerdir.

Ebû Dâvud et Tayalisi'nin rivayet ettiği Hadîs-i Şerifte Peygamber (s.a.v.) şöyle buyurmuştur:

- "Miraç gecesinde yürütüldüğüm zaman bir takım çocuk­ların seslerini işittim ve:

- Ey Cebrail bunlar kimlerdir? diye sordum. Cebrail de:

- Onlar İslâm ahâlisinin zürriyetidir ki babalarından önce öldüler de babaları kendilerine kavuşuncaya kadar onlara İbra­him (a.s.) kefil olup kendilerine bakmayı üzerine almıştır." de­di."

Bu Hadîs-i Şerif Müslüman çocuklarının cennette olduklarına delalet eder.

(Ölüm. Kıyamet, Âhiret, İ. Şa'rânî, Sh: 360)

---
28 Mayıs Çarşamba
## FATİH SULTAN MEHMED'İN TABÂBETLE İLGİLİ VASİYETNAMESİ

Ben ki İstanbul Fâtihi abd-i âciz Fâtih Sultan Mehmed, bizatihi alun terimle kazanmış olduğum akçelerim­le satun aldığım İstanbul'un Taşlık mevkiinde kâin ve malûmu'l-hudûd olan 136 bâb dükkânımı aşağıdaki şart­lar muvacehesinde vakfı sahîh eylerim. Şöyle ki:

Bu gayrı menkulâtımdan elde olunacak nemâlarla İs­tanbul'un her sokağına ikişer kişi tayin eyledim.

Bunlar ki ellerindeki bir kap içerisinde kireç tozu ve kömür külü olduğu halde günün belirli saatlerinde bu so­kakları gezerler. Bu sokaklara tükürenlerin, tükrükleri üzerine bu tozu dökeler ki yevmiye 20'şer akçe alsunlar; ayrıca 10 cerrah, 10 tabib ve 3 de yara sancı tayin ve nasp eyledim.

Bunlar ki, ayın belli günlerinde İstanbul'a çıkalar bi­laistisna her kapuyu vuralar ve o evde hasta olup olmadı­ğını soralar; var ise şifâsı, ya da mümkün ise şifayab olalar. Değilse kendilerinden hiç bir karşılık beklemeksizin Darülacezeye kaldırılarak orada salâh bulduralar.

Maazallah herhangi bir gıda maddesi buhranı da vâki olabilir. Böyle bir hal karşısında bırakmış olduğum 100 silâh, ehl-i erbaba verile. Bunlar ki hayvânat-ı vahşiyenin yumurtada veya yavruda olmadığı sıralarda Balkanlara çıkıp avlanalar ki zinhar hastalarımızı gıdasız bırakmayalar.

Ayrıca külliyemde bina ve inşâ eylediğim imaretha­nede şehid ve şühedânın harîmleri ve Medîne-i İstanbul fukarası yemek yiyeler. Ancak yemek yemeye veya al­maya bizatihi kendüleri gelmeyüp yemekleri güneşin loş bir karanlığında ve kimse görmeden kapalı kaplar içerisinde evlerine götürüle.

---
29 Mayıs Perşembe
## ESKİ VE YENİ BAZI AVRUPALI TARİHÇİLERİN İSTANBUL'UN FETHİ ÜZERİNDEKİ HÜKÜMLERİ

* "Labarum (üzerine Hazret-i İsa'nın alâmeti işlenmiş Bizans impara­torluk bayrağı). Sancak-ı Şerif önünde eğildi. İki asır müddetle Batı, o gün­den beri Boğaziçi'ne hâkim olan İslâm imparatorlarının karşısında titredi" (Mareşal Von Moltke. Sh: 151)

* "İki asırdan fazla bir müddet zarfında Bizanslılar, Anadolu'yu Arablar'a karşı koruyabilmek için, sert bir mücâdeleye giriştiler. Bu. Avrupa me­deniyetinin istikbâli için, birinci derecede mühim bir hâdise idi. Eğer Bizans yıkılsa, Müslüman fethi 1453'te değil 673 veya 717'de gerçekleşse idi, he­nüz rüşdünü idrâk etmemiş olan Avrupa'nın hâli ne olurdu? Hiç bir Röne­sans hareketi mümkin olmazdı... XI. asırda Bizans. Arab istilasından daha şümullü olan ikinci bir Müslüman istilası karşısında çözüldü. Bu, Selçuklu Türkleri'nin fütuhatı idi. Arablar, ancak Suriye, Mezopotamya vs Mısır'ı Yunanlılık'tan kurtararak yeniden Sâmî'leştirmişlerdi. Anadolu ise. 20 yıl içinde, yeni bir Türkistan oldu. Avrupa sınırları Ermenistan'dan. Boğazi­çi'ne çekildi. Türkler İznik'te idiler. 1453, 1081'li yıllarda gerçekleşiyordu ki, Batı'nın müdâhalesi, kaderi değiştirdi. Bizans'ı takviye etmek, Asya'yı, Avrupa'dan kazandığı yerlerden geriye itmek için. Batı, harekete geçti. Haç­lı Seferleri, ne saf ideolojik bir teşebbüs, ne de fütuhat savaşları olarak te­lâkki edilebilir. Asya'nın tehdidine karşı Avrupa'nın savunma refleksini gösterir. Üçüncü Müslüman savleti, Osmanlılarla başladı. XIV. asırda Os­manlılar. Bursa'da idiler, XVII. asra kadar Viyana'ya geldiler. 1912'de Edirne'ye kadar çekilmeleriyle bu savlet sona erdi... Sonunda Roma impara­torluğunun fethi işini, Osmanlılar başardılar. Çünkü Marmara kıyılarıda idiler. Çünki birbirini takip eden çok büyük hükümdarlara sâhib olmak mazhariyyetine eriştiler. Bu hükümdarlar, düşmanlarıyla mukayese kabul etmez askerlik dehâsına sâhibdiler. Ne istediklerini biliyorlardı ve fütuhattan başka hiç bir emel taşımıyorlardı. Müstesna bir hanedan olan Osmanoğulları, Pey­gamber (s.a.v.)'in seferlerindeki mukaddes gayeyi, asırlar sonra canlandır­maya muvaffak oldular." (Réne Grousset. Fransız Akademisi. L'Empire du Levant. s. 8-11., 609-10).

                      (Osmanlı Devleti Târihi, Y. Öztuna, Sh: 105)

---
30 Mayıs Cuma
## DÎN VE AHLÂK

Dîn duygusu, Allah'a ibâdet ve imân arzusu, insanlarda yaratılıştan mevcuttur.

İslamî kaynaklar, Hz. Adem (a.s.)'den itibaren insanlann bu fıtrî duygu ile Allah'a imân ve ibâdet ettiklerini açıklar.

Ademoğullarının, kendilerinde kuvvet ve kudret gördükleri şeylere, ate­şe, güneşe, dağa, taşa, hatta hayvanlara tapmaktan kendilerini alamamış ol­maları da, yine bu fıtrî ihtiyacın bir neticesi sayılabilir.

Dîn duygusu nasıl beşer hayatının her safhasında kendisini duyurmuş, ve kabul ettirmiş idi ise, ahlâk da aynı zamanda varlığını duyurmuş ve kabul ettirmiştir.

Peygamberler (a.s.) umumiyet itibariyle, cemiyetin bünyesinde istikrar ve sükûneti sağlamaya ve sürdürmeğe yönelik ana prensipleri yaymışlar, Al­lah'a ibadet emrinin yanında, daima içtimaî hayatta, uyulması gereken ahlâ­kî kaideler de, yer almıştır.

Sînâ dağında Hz. Musa (a.s.)'nın telakki ettiği Evâmir-i aşere (on emir) de:

"Huzurumda senin benden gayri ilâhların olmasın. Yukarıda veva aşağı­da veya yerin altındaki şeylerden hiçbirinin suretini kendin için put yapmayasın. Onlara secde ve ibâdet etmeyesin." dendikten sonra:

Pedere ve valideye hürmet etmek, adam öldürmemek, zina etmemek, hırsızlık yapmamak, komşunun aleyhinde yalan yere şehâdet etmemek, komşunun evine ailesine, kuluna, cariyesine, öküzüne veya merkebine hiç bir şeyine göz dikmemek tavsiyesinde bulunulmaktadır.

İncil'de de' "insanların size nasıl muamele etmesini istiyorsanız, siz de onlara öyle muamele ediniz. Şeriat ve peygamberler (a.s.) bundan ibarettir" denilmektedir.

Kur'ân-ı Kerîm ise baştan başa ahlâkî, içtimaî kaideler emirler ve tavsi­yelerle doludur.

Bir Hadîs-i Kudsîye göre: Yüce Allah'ı kullarının günahdan tevbe et­meleri kadar hoşnud eden bir amel yoktur.

Müslümanlık ferdin varlığına cemiyet içinde büyük bir önem verir.

Ferdler ne kadar iyi ahlâk sahibi olurlarsa, cemiyette o nisbette yükselir.

Müslümanlığın bütün ibâdetleri, ahlâkı yükseltecek mahiyettedir.

                         (Sohbetler, M. Âsım Köksal, Sh: 291-92)

---
31 Mayıs Cumartesi
## HZ. ÖMER (R.A.)

Bir defa Hz. Ömer (r.a.) hutbede cemâate hitaben:

- "Ben fena yol tutup ve hevesât-ı nefsaniyyeye boğulacak olursam ne yaparsınız?" diye sordu.

Cemâatten biri kalkarak:

- "Seni doğrulturuz!.." dedi.

Hz. Ömer (r.a.) de, sözü söyleyen adamın cesareti­ni tecrübe için:

- "Benim hakkımda böyle söz söylemeye nasıl cür'et ediyorsun?" dedi.

Cemâatten olan o kişi:

- "Evet! Evet! Bu sözleri senin hakkında söylü­yorum!"dedi.

Hz. Ömer (r.a.) de:

- "Cenâb-ı Hakk'a çok şükür ki, yanlış yola sa­pacak olursam beni doğrultacak kimseler var." dedi.

<hr>

Hz. Ömer (r.a.), geceleri dolaşır tebeasını tetkik ederdi.

Hz. Ömer (r.a.) Medine'ye avdetinde çölde tek bir çadırda bir kadın görmüştü ve kadına sormuştu:

- Ömer hakkında ne düşünüyorsun?

- Allah, Ömer (r.a.)'in belâsını versin. Bütün ri­yaseti müddetinde beş para almadım.

Hz. Ömer (r.a.):

- Sen böyle bir yerde uzak yerde yaşarken, Ömer seni nereden bulsun?

Kadın:

- Beni bulamayacakça niçin devletin başına geldi? Bu söz Hz. Ömer (r,a.)'i o kadar müteessir etti ki gözleri yaşardı.

---
1 Haziran Pazar
## BATTANÎ

Battânî 858 yılında Harran'da doğdu. Astronomi ve matematik alanında araş­tırmalar yaptı. Batıda Albategniüs veya Albategni adıyla ün yaptı.

Paris İslam Enstitüsü eski Profesörlerinden Jacques Risler'e göre trigonomet­rinin gerçek mucidi Battânî'dir.

Batı'ya trigonometriyi o öğretmiştir. Onun sayesinde trigonometri Batılıların anlayıp kullanabileceği bir şekle girmiş ve yaygınlaşmıştır.

M. Charles "Geometride Metodların Tarihi Görünümü'' adlı eserinde, Battânî'den söz ederken, onun sinüs ve kosinüs tabirlerini ilk kullanan kişi olduğunu ifade eder.

Battânî'nin senelerce önce ileri atıp kullandığı buluşta Batı asırlarca sonra kullanabilmiş ve onlara sahip çıkmıştır. İslâm Târihi Araştırıcılarından Profesör Philip K. Hitti "Muhtasar Arap Târihi"adlı eserinde şunları kaydeder.

"Şüphesiz Matematik bilginleri tanjant hakkında Battani'den beş asır sonra bilgi sahibi olabildiler."

Avrupalıların astronomi cetvellerini hazırlamak şöyle dursun, Müslümanlarınkine eşit rasatlar yapamadıkları bir dönemde, Battânî, "Sabii Cetvelleri" adıyla şöhret bulan yıldız kataloglarını hazırladı. Avrupalılar Kopernik devrine kadar bu cetvelleri kullandı. Sabi Cetveli yıldızların hareketlerini Batlamyus (85-l65)'dan daha doğru olarak tesbit ediyordu.

Battânî, Batlamyus'un bir çok yanlışlarını düzeltti. Ay ve bazı gezegenlerin yörüngelerinin hesaplanmasında bir kısım düzeltmeler yaptı.

Güneş tutulmasının halka şeklinde olabileceğini isbât etti. Ayrıca yörünge ve yıldız yılı adı verilen farklı uzunluklara âid Sabit bin Kurra'nın (?-90l) elde ettiği neticeleri doğru hesaplamalarla tamamladı. Dünyanın güneş etrafında dönmesini iki ayrı metodla ölçtü.

Harizmî (780-850)'nin yeni Ayın görünmesi Güneş ve Ay tutulmaları ile paralaksa âid incelemelerini yeni araştırmalarının ışığında düzeltti. Güneş yılını bu­günkü hesaplamalara çok yakın olarak sadece 24 saniye fazlalıkla hesaplamayı bile başardı.

Battânî'nin astronomideki hizmetlerini yadetmek isteyen Batı Ay'a onun da ismini verdi.

Battânî'nin bu gayret dolu ömrü 929'da Samana şehri civarındaki Kasralcıs'ta tamamlandı.

(Müslüman İlim Öncüleri Ans. Sh: 40)

---
2 Haziran Pazartesi
## İÇECEKLERDEN SÜTÜN TERCİH EDİLİŞİ

Peygamberimiz (s.a.v.)'e iki kab getirildi ki kabın birisinde şa­rap, diğerinde süt vardı.

"Bunlardan, hangisini istersen al." denildi.

Peygamberimiz (s.a.v.) onlara baktı. Şarabı bırakıp süt'ü seçti. Aldı, içti.

Cebrail (a.s.), Peygamberimiz (s.a.v,)'e:

"Sen, fıtrat'ı seçtin,

Fıtrata isabet ettin,

Fıtrata yöneltildin.

Hamdolsun Allah'a ki, seni fıtrat'a yöneltti.

Eğer sen şarabı almış olsaydın Sen'den sonra, ümmetin azardı.

Süt'ü tercih etmekle Sen de fıtrat'a yöneltildin, ümmetin de fıt­rat'a yöneltildi.

Şarap, size haram kılındı" dedi.

(İslâm Târihi, M. Âsım Köksal, C. S, Sh: 161)

## (EDEB'ÜL MÜFRED) AHLÂK HADÎSLERİ

Allah-ü Teâlâ: "Biz insana, ana-babasına iyilik etmesini emret­tik." buyuruyor. (Ankebût Sûresi, Âyet: 8)

Abdullah İbn-i Mes'ûd anlatmış ve şöyle demiştir:

"Peygamber (s.a.v.)'e sordum ki amellerin hangisi şânı azîz ve yüce Allah'a daha sevgilidir.

Buyurdular ki:

(Müstehâb olan)

- "Vaktinde namaz kılmak."

Sonra hangisidir? dedim.

"Sonra ana-babaya iyilik etmek" dedi.

- Sonra hangisidir? dedim.

- "Sonra Allah yolunda cihâd etmektir" dedi.

(Ahlâk Hadîsleri)

---
3 Haziran Salı
## ABDESTİN ADABI

1- Daha vakit gelmeden abdest alıp namaza hazır bu­lunmak,

2- Abdest alırken kıbleye müteveccih bulunmak.

3- Abdest alırken yüksekçe bir yerde durmak, tâ ki abdest suları elbiseye dokunmasın.

4- Abdestte başkasından yardım istememek.

5- Abdest esnasında bir zaruret bulunmadıkça dünya lâkırdısı yapmamak.

6- Abdestin evvelinden, nihayetine kadar niyeti unut­mayıp kalbde tutmak ve her uzvu abdest niyetiyle yıkar­ken Besmele-i şerifeyi okumak ve her uzuv yıkarken dua etmek.

7-  Abdest alırken sıkı olmayan parmak yüzüklerini oynatmak, dar olan yüzükleri oynatmak ise her halde lâ­zımdır, tâ ki altı kuru kalmasın.

8-  Abdestte göze, burna sağ el ile su vermek, sol el ile sümkürmek.

9- Abdestte yüzü yıkarken göz pınarlarını yoklamak, abdest suyunu dirseklerin ve topukların yukarılarına ka­dar yetiştirmek.

10- Abdest suyu, israf derecede fazla ve uzuvlardan damlayacak derecede az olmamak.

11- Abdest suyu güneşte ısıtılmış olmamak.

12- Abdest için toprak ibrik kullanmak ve bunu sol tarafında bulundurup, kullanırken ağzından değil, kul­pundan tutmak,

13- Abdest bitince kıbleye karşı şehâdet kelimesini okumak.

(B. İslâm İlmihâli, Ö. Nasuhî Bilmen, Sh: 78)

---
4 Haziran Çarşamba
## BİŞR-İ HAFÎ (K.S.)

Allah ondan razı olsun. Derdi ki:

- Çıkarken evimi kapamıştım. Dönüşte yine kapalıydı. Açıp içeri girdiğim za­man birini oturur buldum. Sordum:

- Haberim olmadan nasıl içeri girebildin? Şu cevâbı yerdi:

- Ben senin kardeşin Hızır'ım.

Sevindi ve:

- Bana dua, deyince şöyle güzel bir dua etti.

- Allah kendine taat kılmayı sana kolaylaştırsın…

- Daha, daha, deyince su ilâveyi yaptı:

- Ve... Yaptığın taati senden gizlesin...

<hr>

Derdi ki:

- Bugün tasavvuf ehli kimselerden biri geldi, bana:

- Ya Ebû Nasır; halk arasında ismim var. Onun için onların getirdiği buğdayı al­mak istemiyorum. Bu anlayışımda bir tehlike var mı? diye sordu; şu cevâbı verdim:

- O canı yıkmalı. Zühdün hakikatine erdiysen, kalbin dünyadan kaymışsa, onla­rın verdiğini al; onların nazarında ünün erisin. Sonra onların verdiğini al, fakirlere çı­kar ve onlara dağıt. Fakat sakın sen onlardan bir şey tatma... Tevekkül beyni kuvvet­lendirir. Başkalarının sırtından geçinme.

Bu sözlerimi biraz sert buldu; arkadaşları için böyle bir şey yapmanın zor olaca­ğını anlatmak istedi... Ama devam ettim:

- Allah, bundan yana mükâfat ihsan eylesin... Soruna verdiğim cevâbı işit; anlamaya çalış... Aşağıdaki sözlerimi de iyi dinle... Bunun üzerine:

- Buyur dinliyorum, deyince şöyle anlattım:

- Fakirlerin üçe ayrıldığını bilesin. Bir fakir vardır: kimseden birşey istemez. Verileni de almaz. Bu, ruhanî bir zümredendir. Bir fakir de vardır ki: kimseden bir şey istemez. Verilirse, kabul eder. Bu velîlerin orta hallisidir.

Bir başka fakir de vardır ki: sabra devam eder. Vaktini geçirmeye bakar İhtiyaç canına tak ederse; çıkar. Allah'ın kullarından bir şeyler ister. Ama kalbindeki dileği Allah'adır.

Bu izahımı dinledikten sonra bana gelen adam:

- Anladım, Allah senden razı olsun, dedi ve ayrılıp gitti.

                              (Tabakat'ül Kübra, Sh: 276-277)

---
8 Haziran Pazar
## İMÂM-I A'ZAM(R.A.)

Allah ondan razı olsun.

Kendisi Tabiî'ndendir. Adları aşağıda sayılan 4 sahabe (r.a.)'nin hayatına kavuştu. 1-Enes b. Malik, 2- Abdullah b. ebû Evfa, 3- Sehl b. Saad, 4- Eb'ül-Tufeyl. (r.a.e.)

En son ölen Eb'ûl Tufeyl oldu.

Kadılık makamını iyi bulmazdı. Bu yüzden hapsettiler ve sopa attılar. Hatta başına dâhi vurdular. O zaman hilâfet Mervân'da idi. Bütün işkencelere rağmen kabul etmedi. Kabul etme­yeceğini kesin olarak anlayınca;serbest bıraktılar. Serbest bırakılınca hâlini sordular. Şöyle an­lattı:

- Sopadan çok; annemin üzüntüsü bana ağır geldi.

İmâm-ı Ahmed (r.a.), onun bu hapsini ve dövülmesini her hatırladıkça ağlar ve içten sızlanırdı.

Mervân'dan başka Ebû Cafer de kadılık için İmâm-ı A'zam (r.a.)'ı zorladı. Küfe'den Bağ­dat'a getirtti, yine kadılığı kabul etmedi ve:

- Ben kadı olamam, dedi. Bunun üzerine Cafer onu hapsetti. Bundan sonra hapisten çı­karılmadı ve irtihâl etti.

Hapiste iken birkaç defa Mansûr onu çıkardı; Kadılık için ağzından söz almak istedi. Fa­kat her:

- Kadılığı kabul et, teklifine karşılık şöyle dedi:

- Ya Mansûr, Allah'tan kork ve yalnız Allah'tan korkanı, kadılığa getir. Ben kızmadığım, öfkeli olmadığım zaman dâhi, kendimi emin bir kimse saymıyorum. Kızdığım zaman na­sıl emin sayılırım.

Bir rivayete göre, iki üç gün kadılık yaptı. Akabinde altı gün kadar tasta oldu ve irtihâl et­ti.

Elbisesi çok temizdi. Giyim tarzı çok güzeldi ve kokusu hoştu. Dîn kardeşlerine karşı eli çok açıktı.

O kadar güzel kokusu vardı ki eve yakın olunca evdekiler evden çıkınca da eve yakın olanlar, görmeseler dâhi, gelişini gidişini kokusundan anlarlardı.

Hocalarını dâima saygı ile anar; talebelerine karşı şefkat duygusu beslerdi. Onlara dâima dua ettiğini şöyle anlatırdı:

- Her namazımda, mutlaka şeyhim Hammad (r.a.)'a ve kendisinden ilim tahsil ettiğim
her zata ve ilim öğrettiğim herkese dua ederim.

İmâm-ı Şafiî (r.a.) de İmâm-ı A'zam'ı dâima över ve söyle derdi:

- Fıkıh ilminde, insanlar Ebû Hanife (r.a.)'nin çocuklarıdır.

(Tabakât'ûl Kübra, C:.1, Sh: 198-199-200)

---
9 Haziran Pazartesi
## İÇKİ

* İçki unutkanlık meydana getirir. Ansızın ölüme sebep olur. İçki bilhassa beyin ve sinirlere zarar verir. Vücudda titre­me meydana getirir. Felçlere ve kalp sektesine sebep olur, yüz felci yapar.

* İçki sarhoşluk verir, aklı giderir. Mîde ve barsaklara za­rar verir. Başağrısı ve kusma meydâna getirir. Karaciğer ve da­lakta hastalıklara sebep olur. İdrarını tutamaz olur. Cinsî münâ­sebet gücünü zayıflatır. Yemek iştahını azaltır. Ağız kokusu ya­par. Sinirleri ve gözü zayıflatır.

*   Sar'a hastalığı, vücûd tembelliği ve sıtma hastalığı mey­dâna getirir.

*   İçkiden meydâna gelen hastalıklar irsî olup, içen kimse­nin çocuklarına da sirayet eder. İçki, hafızaya (belleğe) zarar verir. Mîde, kan dolaşımı, teneffüs, böbrek, karaciğer, sinir sis­temi vs. için zararlıdır.

* İçki ile tedavi caiz değildir. Peygamber (s.a.v.):

"Şüphesiz ki yüce Allah derdi de devayı da vermiştir. Her dert için dahî bir deva (şifâ) yaratmıştır. Tedavi olunuz! Fakat haram (ve pis) şeylerle tedâvî olmayınız!" buyurmuştur.

* Kur'ân-ı Kerîm'de: "Ey îmân edenler! içki, kumar, ibâ­det ve ta'zîm için dikilen putlar, fal okları, hepsi de şeytân işi, pis şeylerdir, bunlardan sakınınız ki kurtulasınız. Muhakkak ki içki ve kumarda şeytân aranıza düşmanlık ve kin düşürmek, si­zi Allah'ı zikretmek ve namaz kılmaktan alıkoymak ister. Artık siz bunlardan hâlâ vazgeçmez misiniz?" buyrulmuştur.

* Peygamber (s.a.v.) da:

"Sarhoşluk veren her şey haramdır. Çoğu sarhoşluk veren şeyin azı da haramdır. Bir testisi sarhoşluk veren şeyin, bir yu­dumu (veya bir avuç dolusu kadarı) da haramdır." buyurmuştur.

(Tıbb-ı Nebevi Ans., C: 1, Sh: 343-345)

---
10 Haziran Salı
## YENİÇERİ İSMİ NASIL ORTAYA ÇIKTI?

Bir gün Karaman ilinden Kara Rüstem derler bir bilgiç kişi geldi. Kazasker
olan Çandarlı Halil'e geldi, Dedi ki: "Efendi! Bunca Hanlık malını niçin ziyan
edersiniz?" Kadı: "O dediğin hangi maldır" diye sordu. Rüstem:"İşte bu esirler
ki gaziler alırlar. Allah buyruğunda bunlann beşte biri Hânındır. Niçin almazsınız" dedi. Kazasker bunu Hâna arzetti. Hân: "Allah buyruğu neyse yap" dedi. Kendi Gelibolu'da oturdu. Her esirden 25 akça aldı. Bu yeni iş iki bilgicin tedbi­ridir. Biri Çandarlı Halil, biri Karamanlı Kara Rüstem. Gâzî Evrenus'e de ısmar­ladılar. Akınından elde edilen esirlerin beşte birini al dediler. Beş esiri olmayanın her esirinden 25 akça al dediler. Bu tertip üzerine Evrenus de bir kadı tayin etti. Hayli oğlanlar toplandı Hâna getirdiler. Halil dedi ki: ''Bunlar; Türklere verelim, Türkçe öğrensinler. Bunları da çeri yapalım" öyle yapıldı. Günden güne çoğaldılar. Müslüman oluncaya kadar Türkler nice yıllar bunları hizmette kullandılar. Sonra devlet kapısına getirdiler. Ak bark giydirdiler. Adları eskiden beri çeri iken Yeniçeri koydular.

(Aşıkpaşaoğlu Târihi. Sh: 59)

## HİKÂYE

Cûmâda'l-ûlâ ayının on yedinci perşembe günü birkaç defa İstanbul kadısı olup şimdi amel-i mande (yaşlı ve işten kalmış) ve adı unutulmuş olan Tulumcu, Koca Hüsameddin Efendi irtihâl edip cenazesi Sultan Mehmed camiine çıktı. Al­lah rahmet eyleye.

Garip olaylardandır ki Serdar Yusuf Paşa İslam askerî ile Hanya muhasara­sında olup camilerde asker-i nusret-eser için dua ferman olunmuştu. Hüsam efen­di merhumun cenazesi dua gününe tesadüf ettiğinde, hâs ve âm (herkes) Ebûlfeth Gâzî Mehmed Hân camiinde iken getürüp musalla taşına koydular. Namazın baş­lanıp birinci tekbirden başkasını cami içinde olanlardan hiç kimse işitmeyip el ka­vuşturmuş olarak kalırlar.

Sonra görürler ki kıyam ve vukuf hadden fazla olup tekbirde eser yok. Halk hayrette kalıp o sırada fatiha nida olundukta ellerini çözüp birbirlerine bakarlar. Bunlar arasında sadrazam Mehmed Paşa yanındaki müftî Ebû Said Efendiye ba­kıp "Bu nasıl namazdır?" der. Meğer taşrada olanlar cenazenin namazını kılıp gö­türmüşler. Ebû Said Efendi dahî vezire "Maksat bir duadır" diye cevap verir.

(Nâima Târihi, C:4, Sh: 1724)

---
11 Haziran Çarşamba
## KANÂAT

Allah-ü Teâlâ: "Erkek veya kadın mü'minlerden sâlih amel işleyenleri hoş bir hayata kavuştururuz." buyurmuş­tur. Birçok tefsîr âlimi, bu Âyette geçeni "hoş hayat" (Hayat-ı tayyîbe) deyimi ile dünyada kanaatkar olmanın kastedildiği görüşündedirler.

Kanâat, rızâ ve memnunluk demektir. Kısmete razı olmak, takdir edilenden memnun olmak, yeme, içme ve giyme gibi ihtiyâçları asgarî halde tutmak, tamahkâr ve ihtiraslı olmamak, elde mevcûd olana razı olmak, başka­sının malına ve hakkına göz dikmemek demektir. Çalış­mamak ve kazanmamak mânasına gelmez.

Câbir b. Abdullah (r.a.), Resûlullah (s.a.v.)'dan şu Hâdis-i Şerîf'i rivayet etmiştir: "Kanâat bitmez tükenmez hazînedir."

Resûlullah (s.a.v.) buyurdu ki: "Vera" sahibi ol ki, en çok ibadet eden insan olasın. Kanaatkar ol ki nimetin kıymetini en çok bilen kimse olasın. Kendin için arzu et­tiğin bir şeyi başkaları için de arzu et ki mü'min olasın. Yakınların ile iyi komşuluk yap ki müslüman olasın. Az gül, çünkü gülmek kalbi öldürür."

Muhammed b. Ali Tirrnizî (k.s.): Kanâat, insanın kıs­metine düşen rızka razı olmasıdır." der.

Vehb (k.s.) demiştir ki: "Zenginlik ve izzet meydana çıkarak bir arkadaş bulmak için dolaşmışlar, kanâata rastlamışlar ve onun yanında karar kılmışlardır."

Derler ki: "Allah-ü Teâlâ beş şeyi beş yere koymuş­tur. İzzeti taata, zilleti günaha, heybeti gece namazına, hikmeti boş karına, zenginliği kanâata yerleştirmiştir."

(Kuşeyrî Risalesi, Sh: 254)

---
12 Haziran Perşembe
## BEYT'ULLAH İLE İLGİLİ BİR KISSA:

Rivâyet olunur ki:

Velîlerden bir arif Hacca gitmek istedi. Bu velî ku­lun bir de oğlu vardı. Oğlu babasına:

- "Nereye gidiyorsun babacığım?" dedi. O da:

- "Beyt'ullah'a gidiyorum." cevabını verdi. Ço­cuk, Beyt'ullah'ı gören muhakkak ki Allah Teâlâ'yı görür zannetti. Ve babasına dedi ki:

- "Ne olur babacığım, beni de götür." Babası ce­vaben:

- "Oraya henüz gidemezsin."

Bunun üzerine çocuk ağlamaya başladı. Çocuğu­nun ağlamasına tahammül edemeyen baba onu da alıp götürdü. Ne zaman ki Mikat'a vardılar. İhrama girdi­ler, telbiye getirerek Harem-i Şerife dahil oldular, Beyt'ullah görünür görünmez çocuk ölü olarak yere düştü. Babası dehşetle: "Oğlum, ciğerparem nerede­dir?" dedi. Beyt'ullah'ın bir zaviyesinden şöyle nida olundu.

- "Sen Beyt'ullah'ı istedin ve buldun, o ise Al­lah'ı istedi ve buldu."

Çocuk onların arasından alındı. Yine başka bir ses de şöyle çağırdı:

- "O çocuk şimdi ne yerde, ne cemâatde, ne de bir boşlukda, belki o her şeye Kadir olan Allah'ın ya­nında sâdıkların oturdukları yerdedir."

(Hz. İbrahim (a.s.), R. Mahmûd Sâmî (k.s.))

---
13 Haziran Cuma
## SAMT (SÜKÛT)

Resûlullah (s.a.v.) şöyle buyurmuştur: "Allah (c.c.)'a ve âhiret gününe iman eden, komşusuna eziyet etmesin; Allah (c.c.) ve Âhiret gününe inanan, misafirine ikramda bulunsun, Allah (c.c.)'a ve âhiret gününe itikâd eden ha­yır söylesin veya sussun."

Ukbe b. Âmir (r.a.), Resûlullah (s.a.v.)'a sordu. "Ya Resûlullah (s.a.v.), kurtuluş (necat) nedir?" Resûlullah (s.a.v.) "Dilini muhafaza et, evine git ve günahına ağla." buyurdu.

Üstâd Kuşeyrî (r.a.) der ki: "Sükût selâmettir. Esâs olan da selâmettir. Susmak, menedilen yerde sükût et­mek nedameti gerektirir. Şu halde susulacak mahallî ta­yinde şerîata, dînî emir ve yasaklara itibâr etmek icâb eder. Yerinde susmak (Allah (c.c.)) adamlarının sıfatıdır. Nitekim mahallinde konuşmak da en şerefli hasletlerden­dir.

Üstâd Ebû Ali Dakkâk (k.s.)'ın şunu söylediğini işit­tim: Hakk çiğnenirken susan dilsiz şeytândır. Sükût (Al­lah (c.c.)'ın manevî) huzuru ile ilgili âdâbdan bir edeptir. Allah-ü Teâlâ: "Kur'ân okunduğu zaman onu dinleyiniz ve susunuz ki, rahmete nail olasınız." buyurmuştur. Al­lah-ü Teâlâ cinlerin Resûlullah (s.a.v.)'ın huzurundaki hâlini haber verirken de:"Cinler Hz. Peygamber (s.a.v.)'in huzuruna gelince birbirine "susun!" dediler" buyurmuşlardır. Başka bir Âyette ise "Rahman olan Al­lah (c.c.)'ın huzurunda sesler alçalır, fısıltıdan başka bir şey işitmezsin." buyurmuştur.

Nice zaman olur ki mecliste konuşmaya daha ehil biri bulunduğu için konuşana sükût düşer.

(Kuşeyri Risalesi, Sh: 215)

---
14 Haziran Cumartesi
## UHÛD GAZVESİNDE EBÛ DÜCÂNE (RA)'NİN KILINCI ALMASI

Resûlullah (s.a.v.) eline bir kılınç aldı. Üzerinde Arapça "Korkaklıkda âr, ileri gitmekde şeref ve izzet var. Halbuki kişi korkaklık ile ka­derinden kurtulamaz." yazılmıştı.

- "Hakkını îfâ etmek şartıyla bu kılıncı kim alır"buyurdular. Ashâb (r.a.)'dan bazıları "Biz alırız!" dedilerse de Resûlullah (s.a.v.) il­tifat etmeyip yine sordu.

Nihayet bahâdıran-ı Ensârdan Ebû Dücâne (r.a.): "Ya Resûlullah! Bu kılıncın hakkı nedir?" diye sordu. Resûlullah (s.a.v.) de:

- "Onun hakkı eğilip bükülünceye kadar düşmanın yüzüne vur­maktır."buyurdu.

Ebû Dücâne (r.a.); "O şart ile ben alırım." deyince Resûlullah (s.a.v.) kılıncı ona verdi.

Ebû Dücâne (r.a.) meydân-ı harbde dâima bi-perva seğirdip dolaşan bahadırlardan olduğu halde böyle bir iltifât-ı mahsûsaya mazhar olunca hemen kılıncı çekip ileri yürüdü.

(Uhûd Gazvesi, R. Mahmûd Sâmi (k.s.)

## KABİR AZABINDAN ALLAH (C.C.)'A SIĞINMAK

Hz. Aişe (R.Anha) anlatıyor: "Yanıma Medîne yahudîlerinden iki koca karı girdi ve: "Ölüler gerçekten kabirlerinde azâb olunurlar." dediler. Ben kendilerini tekzib ettim, onları tasdîk etmeye gönlüm razı almadı. Müteakiben çıkıp gittiler ve yanıma Resûlullah (s.a.v.) girdi. Kendisine:

"- Ya Resûlallah! Medîne yahudîlerinden iki koca karı yanıma geldiler de ölülerin kabirlerinde azâb gördüklerini söylediler." Resûlul­lah (s.a.v.):

"Doğru söylemişler! Hakîkaten onlar öyle azâb görürler ki o azabı hayvanlar bile işitir." buyurdular.

Aişe (R.anha) demiştir ki: "Artık bundan sonra Resûlullah (s.a.v.)'ın hiç bir namazda kabir azabından Allah'a sığınmadığını görmedim."

                            (Sahîh-i Müslim. C. 3, Sh: 1697)

---
15 Haziran Pazar
## GÜNAH

Günah iki türlüdür:

a) Allah ile kul arasındaki günah.

b) Kulların kendi aralarındaki günahlar.

Allah ile kul arasındaki günahın tevbe yolu şudur: Dille istiğfar, kalben pişmanlık duymak ve bir daha da aynı hataya düşmemeye niyet etmek.

Bir kul bunu yaptıktan sonra bulunduğu mekândan kalkmadan Al­lah onu bağışlar. Meğer ki farzlardan birini bırakmış olmaya. O zaman tevbenin faydası olmaz. Farz ibâdetlerin kaza edilmesi gerekir. Bundan sonra tevbe ve istiğfar gelir.

Seninle kullar arasındaki günahların tevbesine gelince onların gön­lünü almadıkça tevbenin sana hiçbir faydası olmaz.

(Tenbih'ül Gâfilîn)

## ALLAH'IN SEVDİĞİ VE BUĞZ ETTİĞİ KİŞİLER

- Allah-ü Teâlâ, üç zümreye nefret ve buğzeder. Ancak, bu üç gruptan bâzısına daha çok buğzeder:

1- Allah, fasıklara buğzeder; ancak ihtiyar fâsıklara daha çok buğ­zeder.

2- Allah, cimrilere buğzeder; ancak zengin olan cimrilere daha faz­la buğzeder.

3- Allah kibirliye buğzeder; ancak kibirli fakire daha çok buğzeder.

Ayrıca, şu üç zümreyi de sever. Ancak onlardan üç grubu daha çok sever:

1- Müttakîleri sever. Ancak, genç müttakîleri daha fazla sever.

2- Allah, cömerdleri sever. Ancak, fakir olduğu hâlde cömert olanları daha fazla sever.

3- Allah-ü Teâlâ mütevazî olanları sever. Ancak, zengin olan mütevazi kulları daha çok sever.

(Tenbih'ül Gâfilîn)

---
16 Haziran Pazartesi
## MÜNKERVE NEKÎR

İnanan kişi Münker ve Nekîr adlarındaki iki meleğin kabirde ölüyü sorguya çekeceklerini hak bilecek. Bunu inkâra yeltenen (Ehl-i Sünnet) cemâati dışında kalır.

Allah Resulü (s.a.v.) buyuruyor:

"Ölü mezara konulduğu zaman gökgözlü iki melek gelerek kendisine üç soru yöneltirler: 1- Rabbin kim? 2- Peygamberin kim? 3- Dînin nedir? Bu Hadîs-i Şerifi duyan Ömer b. el-Hattâb (r.a.):

- "Ey Allah'ın Resulü, o iki melek bana soru sordukları an önceki aklım (dünya­dan göçerken sâhip bulunduğum akıl) bende olacak mı?"

- "Evet yâ Ömer!"

- "Öyle ise Allah'ın tevfikıyla kendilerine cevap veririm!"

Yine Peygamber (s.a.v.)'in, oğlu İbrahim'i defnettiğinde kabri başında yaptığı tel­kinde Münker ve Nekîr meleklerinin sorgularının hak olduğuna dâir diğer bir delildir.

(Serad'ül A'zam. Sh:25)

## CENNET VE CEHENNEM

İnanan kimsenin Cennet ve Cehennemin şu anda yaratılmış olduklarına inanması ve bunu hak bilmesi gerekir. Allah, Cennet ve Cehennemi sonra yaratacaktır deyip bu mevzûdaki Âyetleri inkâra kalkışan kâfirdir. "Cennet ve cehennem yaratılmışlardır, fa­kat içindekilerle birlikte helak olacaklardır" diyen de Cühemî fırkasından sayılır.

Bil ki Cennet ve Cehennemin el'an yaratılmış oldukları şüphe götürmez bir gerçek­tir. Görmez misin? Allah-ü Teâlâ, Âdem (a.s.)'e:

**"Hanımınla birlikte Cennette sakin ol"** buyurarak Âdem (a.s.) ve hanımının Cennette yerleşmelerini buyurmuş, ağaca yaklaşmamalarını istemiş. Eğer Cennet yara­tılmış olmasaydı Cenâb-ı Hakk Âdem (a.s.) ve Havva'ya Cennete yerleşmelerini, ağaca yaklaşmamalarını ferman buyurur muydu? Bunun muhal olması lâzım gelirdi. Yine Al­lah-ü Teâlâ'nın:

"Bunun üzerine şeytân onları(n ayağını) oradan kaydırıp içinde bulunduklarından (onun nimetlerinden) onları çıkarıvermiş (mahrum edivermiş) di", (El-Bakara: 36) me­alindeki Âyetine bakalım: Cennet hâl ü hazırda mevcûd olmasaydı şeytân onları nere­den çıkaracaktı?..

Aleyhissalâtü Vesselam Efendimiz buyuruyor:

"Miraç gecesi bana, ateş, Cennet ve (Cennet) hurileri gösterildi."

Bil ki Cennetin nimetleri fâni değildir ve orada ölüm yoktur. Bu hususta daha pek çok haberler vardır.

(Sevad'ül A'zam, Sh: 31)

---
17 Haziran Salı
## HZ. ÖMER (R.A.)

Adamın biri Hz. Ömer (r.a.)'e müracaat ederek, zev­cesine âid 60 dirhemlik bir aynayı kölesi çaldığından, elinin kesilmesini istedi. Hz. Ömer (r.a.) ele fetva ver­mekten imtina etti. Çünkü köle de, ayna da aynı adama aitti.

Bundan şu esas istihrâc olunur ki sirkat, sârik'ın ta­sarrufu olmayan bir şeyi çalması demektir.

Bir defa adamın biri Beyt'ül-Mâl'den bir miktar para çalmıştı. Hz. Ömer (r.a.) bu adamı tahliye etti. Çünkü hür müslimin Beyt'ül-Mâl'de hakkı vardır. Yani "Biliniz ki, ganimet olarak aldığımız şeyin beşte biri, Allah'a, Resûlullah (s.a.v.)'a, akrabaya, öksüzlere ve ebnâ-yı sebîl'e aittir.''

<hr>

Arabistan kıtlığı esnasında H. Ömer (r.a.); et, yağ, ba­lık yememiş ve şöylece tazarruâtta bulunmuştu:

- "Yâ Rabbi benim günahlarım yüzümden ümmet-i Muhammed (s.a.v.)'i mahvetme!.."

Kölesi Eslem (r.a.) demiş ki:

- "Kıtlığın şiddeti azalmamış olsaydı, Hz. Ömer (r.a.), fakirlerin halinden duyduğu teessürden mutlaka ölürdü."

<hr>

Hz. Ömer (r.a.), içki içmenin cezasını teşdîd etmişti. Bu tedbîr vesilesiyle servetin çoğalması refahı tezâyâd etmiş, halk sefâhete esir olmamış ve fütuhatın vus'atı de tezâyüd etmişti.

Resûl-i Ekrem (sa.v.)'in sürdürdüğü sade hayat her yerde devam etmişti.

(R. Mahmûd Sâmi (k.s.), Hz. Ömer (r. a.))

---
18 Haziran Çarşamba
## KÂİNAT, İNSANA HİZMETLE, İNSAN DA ALLAH (C.C.)'A İBADETLE MÜKELLEFTİR

Hiç şüphe yok ki kâinat insana hizmet için, insan da Allah'a ibâdet için yara­tılmıştır.

Hepimiz görüyor ve biliyoruz ki kâinatta hakimiyet Adem oğlundadır.

Dünya bizim lehimize dönüyor. Ay, güneş bizim için doğuyor. Geceler, gün­düzler, yazlar, kışlar... bizim için gelip gidiyor. Rüzgârlar bizim için esiyor. Yağ­murlar bizim için yağıyor. Hayvanlar bizim için doğuyor. Bitkiler bizim için biti­yor.

Öz malımız gibi benimsediğimiz vücûdumuzun iç ve dış uzuvlarından tutu­nuz da, Yüce Allah'ın, sayıp bitiremeyeceğimiz nimetleri cümlesinden olup da­marlarımızda akan, yan yana dizilecek olsalar, dünyamızın çevresini dört kerre saracak ve gerçekten saymakla başa çıkılamayacak bir yekûn tutan kan zerrecik­lerine varıncaya kadar her şeyin irâdemiz ve say'imiz dışında olarak, belli vazife­lerini harikulade bir maharet ve intizamla yaptıklarını, binnetice bize hizmet et­tiklerini görüyoruz.

Bu gerçek Kur'ân-ı Kerîm'de şöyle açıklanmakta ve hatırlatılmaktadır: "Göklerde ve yerde ne varsa, hepsini, Allah'ın size müsahhar kıldığını açık ve gizli birçok nimetlerini sizin üzerinizde tamamladığını görmediniz mi?

İnsanlar içinde hiçbir ilmi hiçbir rehberi ve aydınlatıcı kitabı yok iken, Allah
(c.c.) hakkında çekişen kimseler vardır. (Lokman S., a. 20)

O halde insan gibi seçkin bir varlığın, yeryüzünde varlığının hikmeti, sebebi nedir? Ne olabilir?

Sadece yeyip içmekten ibaret bir hayat, insanın yüksek şerefi ile bağdaşmaz.

Bağdaşamayacağı içindir ki kâinatın her işini yerli yerinde yapan Yüce Yara­tıcısı, insanı da başı boş bırakmamış Allah'ı tanımak Allah'a ibâdet ve kullukla mükellef kılmış, bunu Kur'ân-ı Kerîm'inde şöyle açıklamıştır:

"İnsan kendisinin başıboş bırakılacağını mı sanır?" (Kıyâme S. a. 36)

"Ben, cinleri ve insanları, ancak bana kulluk etsinler diye yarattım." (Zariyât S. a. 56)

İşte insanın yaratılışının hikmeti ve gayesi budur.

İnsanın en mühim ve en şerefli vazifesi de, Yaratan Allah (c.c.)'a kulluk etmek, Ona ibâdet ve ubudiyetin yüksek zevkini tatmaktır. (Sohbetler. M. Â. Köksal)

---
19 Haziran Perşembe
## KIYAMET GÜNÜ

Kıyâmet günü, dünya seneleriyle bin seneye muâdil olan bir gündür. Onun muhtelif mevkıfları, zamanları, halleri yardır. Bazı yerlerinde kimileri konuşur, kimileri birbirlerine suâl sorarlar, kimileri şiddetli korkudan ve üzüntüden ve kahr-ı İlahî asa­rının satvetinin zuhurundan ve konuşmağa izni ol­madığından dolayı konuşamaz, nicelerinin de ağız­larına mühür vurulur da elleri ve ayakları konuşur. Bunların cümlesi Âyet-i Kerîmelerle beyân olunmuştur.

"O gün herbir kimse kendi kendisiyle mücâdele ederek gelir." (Nahl Sûresi: 11)

"Bu artık onların konuşmayacakları bir gündür. Onlara izin de verilmez ki mazeret beyânında bu­lunsunlar!" (Mürselât Sûresi: 36)

"O gün onların ağızlarına mühür vururuz. Bize elleri konuşuruz. Ne kazanmakta olduklarına şehâdet eder." (Yasin Sûresi: 65)

İbn-i abbas (r.a.)'den rivayet olunduğuna göre Nebî (s.a.v.):

"Karanlıkda konuşmadan bin sene beklersiniz."buyurmuşlardır. (Ruh'ül-Beyân: 2/122).

(R. Mahmûd Sâmî (k.s.), Yûnus ve Hûd Sûrelerinin Tefsiri, Sh: 139)

---
20 Haziran Cuma
## CUMA GÜNÜ SÛRE-İ KEHF'İ OKUMANIN FAZİLETİNİN BEYÂNI

Bu gece Kur'ân okumalı. Bilhassa Sûre-i Kehf'i okumaya devam etmelidir. İbn-i Abbâs ve Ebû Hureyre (r.a.)'den riva­yet olundu.

"Cuma gecesi veya günü kim Kehf Sûresi'ni okursa, oku­duğu yerden tâ Mekke'ye kadar mesafeyi aydınlatacak şekilde kendisine bir nur verilir. Gelecek cumaya kadar hattâ üç gün­den fazlasıyla günahları bağışlanır. Sabaha kadar yetmiş bin melek onun için istiğfar eder. Dert, sıkıntı, zâtülcenb, alalık ve cüzzâm hastalıkları ile deccâlın fitnesinden muafiyet kazanır."

Mümkünse cuma günü yirmi dört saat zarfında bir hatim indirmeli. Halimi sabah namazında veya akşam namazında veyahut cuma ezanı ile ikâmet arasında bitirmelidir. Çünkü bunda büyük fazilet vardır. Âbidler cuma günü İhlâs Sûresi'ni bin kere okumayı da müstehâbâttan saymışlardır. On veya yir­mi rekâtta bin İhlâs okumak, bir Kur'ân hatminden sevap ol­duğunu da söyleyenler olmuştur. Cuma günü veya gecesinde Müsebbeat-i Seb'a'yi okumak da güzeldir. Peygamber (s.a.v.) Efendimiz hiç bir vakitte muayyen sûreler okumamıştır. An­cak cuma günü ve gecesinde okurdu. Cuma akşamında İhlâs ve Kâfırün Sûrelerini, yatsı namazında Cum'a ve Münâfıkûn Sûrelerini okurdu. Peygamber (s.a.v.) Efendimiz Cum'a ve Münâfıkûn Sûrelerini cumanın farzında okurmuş. Cuma saba­hında "Lokman" ve "Hel etâ alel' İnsan" Sûrelerini okuduğu rivayet edilmiştir.

"Cuma gününde benim üzerime seksen salâvat-ı şerife ge­tirenin Allah seksen senelik günahını mağfiret eder." (H.Şerif)

(İhyâ-ü Ulûm'id-dîn, C: I, Sh: 509, İmâm Gazali)

---
21 Haziran Cumartesi
## HZ. EBÛ BEKİR (R.A.)'İN KIYMETİ

Mağarada bir gün Hz. Ebû Bekir (r.a.)'i sussuzluk dolayısıyla hararet bastı. Resûlullah (s.a.v.)'a arz edince:

- "Dışarı çık. Orada akan ırmaktan iç." buyurdular.

Hz. Ebû Bekir emre uyarak dışarı çıktı. Kardan ak ve soğuk, baldan tatlı ve miskten daha güzel kokulu bir ırmak gördü. İstediği kadar içti. Geriye dönünce:

- "Ya Resûlullah (s.a.v.)! Bu dağın başında kimsenin görmediği şekilde güzel su nasıl akıyor." dedi.

- "Hakk Teâlâ cennet nehirlerine müekkel olan meleğe, cennet nehirlerinden birini Ebû Bekir'in içmesi için bu mağaranın önünden akıtmasını emretti." buyurdular.

Hz Ebû Bekir (r.a.). sevincinden ağlayarak:

- "Anam babam sana feda olsun! Ebû Bekir'in Hak Teâlâ katında cennet ırmağını Mekke'nin dağından akıtacak kadar kıymeti var mıdır? dedi

- "Evet ya Ebû Bekir, Hakk Teâlâ Hazretleri katında daha da fazla kıymetin vardır. Beni peygamber olarak gönderen Allah'a yemin ede­rim ki sana buğz eden kimseler, yetmiş yıl ibâdetleri bile olsa cennete giremezler."buyurdular.

(Ş. Ahmed Efendi, Dört Büyük Halîfe, Sh: 31)

<hr>

Ebû Hureyre (r.a.)'nin bildirdiğine göre bir Hadîs-i Şerifte Resûl-i Ekrem (s.a.v.):

- "Bize her nimet verene, iyilik edene mükafatını verdik, fakat Ebû Bekir'in iyiliğinin, ikramının karşılığını veremedik. Ona Hakk Te­âlâ Hazretleri kıyamette ikramda bulunacak, mükâfatını verecektir. Ba­na Ebû Bekir'in malının verdiği fâide gibi hiç kimsenin malının fâidesi olmadı. Eğer dost edinseydim, Ebû Bekir'i dost edinirdim. Fakat Ben Hakk Teâlâ Hazretlerinin dostuyum." buyurmuşlar.

Hazret-i Ömer (r.a.):

- "Hazret-i Ebû Bekir bizim seyyîdimiz. hayırlımızdır. Resûlullah (s.a.v.) ise hepimizden hayırlıdır." buyurmuştur.

(Ş. Ahmed Efendi. Dört Büyük Halîfe. Sh: 51)

---
22 Haziran Pazar
## KUL HANGİ HAL ÜZERE İRTİHÂL ETTİ İSE O HAL ÜZERE DİRİLTİLECEKTİR

imâm-ı Müslim'in merfu olarak rivayet ettiği Hadîs-i Şerifte:

"Her bir kul hangi hal üzere irtihâl etti ise o hâl üzere diriltilir." buyurulmuştur.

İmam-ı Buhârî ile diğer hadiscilerin merfu olarak rivayet ettikleri Hadîs-i Şerifte:

"Allah-ü Teâlâ bir kavme, bir millete azap etmek istediği zaman o millet içinde bulunan her ferde azâb isabet eder. Sonra (kıyamet günü gelince) herkes kendi niyetlerine göre diriltilecekler." buyurulmuştur.

Câbir (r.a.)'den sahih olarak rivayet edilen Hadîs-i Şerifte Resûlul­lah (s.a.v.) şöyle buyurmuştur:

"Müezzinlerle telbiye ederken ölenler kıyamet gününde müezzin ezan, ihrâmlı kimse de telbiye okuyarak kabirlerinden çıkacaklardır."

Merfu olarak rivayet edilen Hadîs-i Şerifte Resûl-i Ekrem (s.a.v.) Efendimiz: "Lâilâhe illallah kelime-i tevhidi, ölümü sırasında, kabrinde ve (kıyamet günü) kabrinden çıkarken mü'minin yoldaşıdır. Veya Muhammed, sen onları kabirlerinden çıktıkları zaman başlarından toprak­ları silkeleme hallerini görseydin. Kimi:

- Lâilâhe illallah, der. Kimi de:

- Elhamdülillah, der ve hemen yüzü bembeyaz olur. Kimi de yüz­leri simsiyah kesilmiş olarak:

- Allah yanında işlediğim taksir (ihmal ettiğim dînî vazîfeler)den dolayı vay hasret ve nedametime, diyerek nidâ edeceklerini Cebrail ba­na haber verdi."(buyurdu).

Bir Âyette:

"Faiz parası yiyenler mahşerde ancak kendisini şeytanın çarptığı mecnûn kimsenin kalktığı gibi (yerlerinden) kalkarlar." Bakara S.275

(Ölüm, Kıyamet, Âhiret, İ. Şa'rânî, Sh: 141)

---
23 Haziran Pazartesi
## HZ. ALİ (R.A.)

Amr İbn-i Kays (r.a.) rivayet eder ki: Bir gün İmâm-ı Alî (r.a.)'nin libâsında bir nice yerinde ruk'a (yama) görüp dediler ki:

- Ya Halîfe-i Resûlallah! Bu kadar hazîne elinde iken yamalı libas giymek size reva değildir."

Cevâb verdiler ki:

- Mü'minler bize iktidâ etmeğe ve kalbe huşu' hâsıl olmağa bize yamalı elbiseler giymek sezadır." (Mevâhib Haşiyesinde Sh:314)

<hr>

Hazret-i Resûl-i Ekrem (s.a.v.) Efendimiz, buyurdular Alî (r.a.)'ye hitaben:

- Senin sebebinle Allah-ü Teâlâ'nın bir kimseye hidâyet et­mesi cümle yeryüzünde olan kızıl develer senin olmaktan hayırlı­dır."(Mevâhib-i Ledünniye, 313).

- Ya Ali! Senin bir irşadınla bir kişinin Müslüman olması sa­na kızıl develer bahşedilmesinden daha hayırlıdır." buyurdular.

Buhârî (aleyhirrahmeti ve'l-gufrân), Tecrîd, 10/303)

<hr>

Hazret-i Enes (r.a.) dedi ki:

Ben, Resûlullah (s.a.v.) Efendimiz'den işittim, buyurdular ki:

- "Cennet'de bir şimşek aydınlığı bütün cennet ehlini ziyadar eder. Cennet ehli birbirlerine: "Bu nedir? Burası şimşek çakacak yer midir?"dediklerinde:

- "Bu ziya Hazret-i Osman'ın nurudur, bir odadan bir odaya gitmek için na'lilini giydi de ondan aydınlık zuhur etti. diye cevâp verilir"

<hr>

Hazret-i Alî (r.a.) dedi ki: Resûlullah (s.a.v.) buyurdular:

"Allah'ın rahmeti Osman'a olsun, ondan melekler haya eder utanır."

---
24 Haziran Salı
## NEZRİN ŞARTLARI

Bir nezrin şer'an sahîh, muteber lâzımül' îfâ olabilmesi için şu gibi şartları vardır:

1) Nezredilen şeyin cinsinden bir farz veya vâcib bulun­malıdır. Binaenaleyh "bir gün oruç tutayım" diye yapılacak bir nezir sahîhtir. Fakat "filan hastayı ziyarette bulunayım"
diye yapılacak bir nezir sahîh yani her halde lâzımül'îfâ ol­maz.

2) Nezir edilen şeyin cinsinden bulunan farz veya vâcib, bizzat maksat olmalıdır, başka bir farz veya vacibe vesîle bulunmamalıdır.

Binaenaleyh "iki rekât namaz kılayım" diye yapılan bir nezir, sahîhtir. Fakat "nezrin olsun abdest alayım" veya "ti­lâvet secdesinde bulunayım" diye yapılacak bir nezir, mute­ber değildir.

3) Nezir edilen şey, zaten yapılması filhâl veya âtiyen lâ­zım bir farz veya vâcib bulunmamalıdır.

Binaenaleyh "nezrim olsun yarınki sabah namazını" ve­ya "vitir namazını kılayım" tarzındaki nezirler sahih olmaz.

4) Nezir edilen, şey, haddi zâtında bir ma'siyet olmama­lıdır.

Binaenaleyh intihar gibi bir şeye nezir, meselâ: "Şu işim olursa nefsimi hak yolunda kurbân edeyim." diye yapılan bir adak sahîh olmaz.

5) Nezir edilen şey haddi zâtında muhal olmamalıdır.

Binaenaleyh bir kimse: "Geçen filân günde oruç tuta­yım"diye nezir etse sahîh, üzerine bir şey lâzım gelmez.

6) Nezir edilen şey, nezir edenin mülkünden fazla veya başkasına âid bulunmamalıdır.

(Büyük İslâm İlmihâli, Sh: 318)

---
25 Haziran Çarşamba
## KUR'ÂN ÖĞRENMEK VE ÖĞRETMEK

Osman (r.a.)'dan bir rivayette Nebî (s.a.v.): "Sizin en faziletliniz Kur'ân'ı öğrenen ve öğretendir." buyurdu, de­miştir.

İbn-i Ömer (r.a.)'den rivayete göre Resûlullah (s.a.v.) şöyle buyur­muştur:

"Kur'ân sahibi (yani hafızın benzeri) bağlı devenin sahibinin misali gibidir. Deve sahibi devesini gözetlerse tutabilir, mukayyed olmayıp bırakırsa kaçar gider."

Keza Abdullah bin Mes'ud (r.a.)'den bir rivayetti Nebî (s.a.v.):

"Kur'ân sahibinin birisi için (yani hafız için) şu Âyetleri unuttum demek ne fena şeydir. Belki unutuldu demek gerektir.

(Çünkü unuttum demek Kur'ân'ın hıfzına ehemmiyet vermediğine delâlet ettiğinden mekruhtur. Unutuldu demeli.)

"Ey Kur'ân sahibi hafızlar! Kur'ân'ı dâima okuyup müzâkere edi­niz. Çünkü Kur'ân'ın hafız kişilerin gönüllerinden ayrılıp kaçması de­venin boşanıp kaçmasından daha zorludur!" buyurmuştur. (Tecrîd-i Sarîh Terc.:11/278)

Ebû Musa el-Eş'ârî (r.a.)'den rivayete göre Nebî (s.a.v.):

"Şu bir hâlis mü'min ki Kur'ân okur, onun muktezâsıyle amel eder. o tadı güzel, kokusu güzel turunç meyvası gibidir. Şu bir mü'min de Kur'ân okumaz fakat mûcibiyle amel eder, bu da tadı güzel fakat kokusu olmayan hurma gibidir. Kur'ân'ı okuyan fakat mûcibiyle amel etmeyen münafık benzeri de kokusu güzel fakat acı reyhan otu gibidir. Kur'ân'ı okumayan münafık benzeri, tadı da acı, kokusu da kötü Ebû Cehil karpu­zu gibidir." buyurmuştur. Buhârî. Tecrid-i Sarîh Ter. 11/286.

Âişe (r.anha)'den Nebî (s.a.v.)'nin şöyle buyurduğu rivayet olun­muştur:

"Kur'ân'ı ezberleyerek okuyan hafızın benzeri vahiy getiren melekler gibidir." Yani fazîletde ikisi beraberdir, diye tercüme edilmiştir. Kur'ân'ı hafız olmayarak okuyan ve bu suretle okumak kendisine zorluk veren kimse için de iki ecir vardır: Biri Kur'ân'ı okumak ecri, diğeri zorluk, zahmet çekmek ecridir."

(R. Mahmûd Sâmi (k.s.), Musahabe, C. 2, Sh: 34)

---
26 Haziran Perşembe
## MUSİBETLERE KARŞI SABRETMEK

Zamanımızın musibetlerine karşı sabırlı olmamız, sa­bırsızlığa bile sabretmemiz, kaderin bizlere göstereceği şeylere karşı sabırlı olarak alışmamız lâzımdır.

Bu makam sahiplerinin iki göze ihtiyâçları vardır. Bu gözlerden biriyle, kaderin arkasına gizlenip, kendisini et­kileyecek şeyleri kollamalı, diğer gözle de sabır gerekti­recek şeye bakarak sabırlı olmaya çalışmalıdır.

İşte sabrın sabırsızlığa karşı olan şekil ve sureti bu­dur. Bunu böylece bilmek gerekir. Keza bütün kardeşle­rimize sabrı ve sabırlı olmayı öğütlemeliyiz. Şayet onlar malca veya canca bir belâ veya musibete düşerlerse, Resûlullah (s.a.v.)'ın Hadîs-i Şerîfleriyle bizlere bildirdi­ği belâ, hastalık, ateş gibi âfetleri onlara anlatmaya çalış­malı, sabırlı olmalarını tavsiye etmeli, onlara, bunun üs­tün faziletlerini belirtmeliyiz.

Tirmizî (k.s.) merfûan şu Hadîs-i Şerifi anlatır: "Dünyadaki zâhidlik helâl olan bir şeyi yasaklamak, malı boş yere elden çıkarmak değildir. Dünyadaki zâhidlik, elinde bulundurduğun nesneye, Allah'ın elinde bulunan­dan fazla güvenmemelidir. Başına gelecek bir musibetin ecir ve sevabını kazanmak için bu musibetin üzerine yer­leşip kalmasını daha çok istemendir."

Taberânî (k.s.)'nin merfûan anlattığı bir Hadîs-i Şerif:"Hakk Teâlâ bir kimsenin göz nurunu alır, o kimse de bu musîbet karşısında sabır gösterir, ecrini Allah'tan bekler­se, o kimsenin gözlerinin ateş görmemesi Hakk Teâlâ için bir vecibe olmuş olur."

(El-uhûd'ül Kübrâ, İ. Şarânî, Sh: 668)

---
27 Haziran Cuma
## İBRÂHÎM (A.S.)

İbrahim (a.s.), ölülerine ağlayan bir takım insanları gördü, onla­ra şöyle dedi:

"- Ölüler için değil kendiniz için ağlasanız daha hayırlı olur. Zira ölen üç korkudan kurtulmuştur.

1- Azrail'in yüzünü görmekte. Çünkü O, O'nu bir defa görüp geçti.

2- Ölümün acısından. Çünkü o, onu da tattı.

3- Hayâtın ne veçhile sona ereceğinden. Ondan da emîn oldu.

Akıllıya gereken kendi nefsi için ağlamak (zîra ağlanacak odur) ve ölümün ensesinde onu beklemekte olduğunu bilmektir "

<hr>

Hz. Ali, Peygamberimiz (s.a.v.)'den rivayet ediyor:

"Allah-ü Teâlâ İbrahim (a.s.)'e yer ve gökleri gösterdiği vakit, İbrahim (a.s.) Allah'a karşı isyan etmekte olan birini gördü.Ve Allah'a onu helak etmesi için dua etti. Allah-ü Teâlâ onu helak etti. Başka bir âsiyi gördü. Onun için de beddua etti. O da helak oldu. Diğer başka bir isyânkârı gördü, onun da helak olmas.ni diledi, o da helak oldu. Böylece bir kaç kişi helak edildi. Bunun üzerine Cenab-ı Hakk, İbrahim (a.s.)'e şöyle vahiy buyurdu:

- Ey İbrâhîm! Muhakkak sen duası müstecâb bir kimsesin!

Kullarımın helaki için bana dua etme! Zira onların benim yanımda üç hususiyetleri vardır:

1- Kul, yaptıklarına ya tövbe eder, ben de tövbesini kabul ede­rim,

2- Veya onun zürriyetinden beni zikredecek bir nesil çıkar,

3- Veyahut da kıyamet gününde istersem onu affederim, ister­sem cezalandırırım."

Allah-ü Teâlâ'nın İbrâhîm (a.s.)'e oğlunu kurbân etmesini bu­yurmasının sebebi, Hz. İbrâhîm (a.s.)'in âsi kullara karşı galib olup, onlar hakkında az merhametli bulunmasıdır.

(İbrâhîm (a.s.), R. Mahmûd Sâmî (k.s.), Sh: 30-31)

---
28 Haziran Cumartesi
## KEFÂLET

Kefâletin güzelliği aklen ve naklen sabittir. Aklen sabit olması, mü'min kardeşine yardım etmesidir. Bu yardım ki işi içine alır:

1) Kefil olan kimse, Allah (c.c.)'ın yardımını üze­rine çeker. Çünkü Peygamberimiz (s.a.v.); "Kul müslüman kardeşinin yardımında bulunduğu müddetçe Allah-ü Teâlâ o kulun yardımındadır." buyurmuştur.

2) Başkasından iyilik istemektir. Zîra başkası hak­kında yapılan iyilik, iyilik yapanın kendisine geri dö­ner. Çünkü kalpler, kendilerine iyilik yapanları sev­mek üzere yaratılmışlardır.

Allah (c.c.): "İyiliğin mükâfatı, iyilikten başka mı­dır?"(Er-Rahmân: 60) buyurmuştur:

Kefaletin naklen sabit olmasının delili; Allah (c.c.)'ın;"Rabbı O'na (Meryem'e), Zekeriyâ'yı kefil kıldı." (Âl-i İmrân: 37) buyruğudur. Kefaletin yapıla­bilmesi için kefilin akıllı, erginlik çağında ve hür ol­ması şarttır.

Kefalet iki kısımdır:

1) Nefse kefalettir: Bir kimsenin şahsını mahkeme­ye veya başka bir yere getirmeyi ve teslîm etmeyi ka­bul etmektir.

2) Mala kefalettir. Bir adamın boynunda borç ola­rak sabit olan bir malın ödenmesine kefil olmaktır.

(Mülteka Terc. C: 2, Sh: 82)

---
29 Haziran Pazar
## KIYAMET NE ZAMAN KOPACAKTIR?

Kıyametin ne zaman kopacağını ancak Allah-ü Teâlâ bilir. Peygamber (s.a.v.) Efendimiz kıyametten önceki bazı garip, harikulade, kötü, yolsuz halleri bize bildirmiştir. Bunların belli başlıları şunlardır.

1) Dîn hususunda bilgisizlik ve cahillik yayılacak, icâzetsiz ve ehliyet­siz bir sürü kimse dîn hakkında konuşup fetva verecektir. Bu suretle hem kendisini, hem başkalarını sapıttıracaktır.

2) İçki içmek yaygınlaşacak, sarhoşluk umûmîleşecek.

3) Zina (ve livata) gibi fuhşûyât çoğalacak.

4) Kan dökme, öldürme hâdiseleri artacaktır.

5) Namaz kılanlar azalacak, bî-namazlar çoğalacaktır.

6) Emânetler ehline verilmeyecek, emânetlere hıyanet edilecektir.

7) Haramlar helâl sayılacak.

8) Faiz parası yenilecek, faiz yaygın hale gelecektir.

9) Yüksek binalar kurulacaktır.

10) Rüşvet alıp-verme çoğalıp yayılacaktır.

11) Dîn istismarı yapılacaktır.

12) Hısım ve akrabalar arasında alâkalar kesilecektir.

13) Polis ve zabıta memurları çoğalacaktır.

14) Çoluk çocuk denilecek yaşta gençler devlet makamına gelecektir.

15) Çalgıcı (ve şarkıcı) kızlar yetiştirilecektir.

16) Zulüm yaygın hale gelecektir.

17) Boşanmalar çoğalacak (aile müessesesi sarsılacak)

18) Emîn kişilere hâin, hâin kişilere emin kişi gözüyle bakılacaktır.

19) İftira ve yalancı şâhidlik çoğalacaktır.

20) Çocuklar hırçın, öfkeli, itaatsiz olacaktır.

21) Gerçek dîn âlimleri azalacaktır.

22) İlim, ibâdet ve Allah rızâsı için değil de dünyalık için tahsil edile­cektir.

23) Kadınlar kendi efendilerini doğuracak.

24) Mal ve servet çoğalacak, zekât verilecek adamlar azalacak.

25) Kur'ân-ı Kerimler ve camiler süslenecek, minareler uzatılacaktır.

(İslâm Şerîatinde Büyük Günahlar, Kitab'ül - Kebâir, İ. Zehebî)

---
30 Haziran Pazartesi
##            PEYGAMBER (S.A.V.) EFENDİMİZİN YÜRÜYÜŞLERİ

Allah'ın Resulü (s.a.v.) yolda yürürlerken sağa, sola bakmadan adetâ bir yokuştan aşağı iner gibi kolaylık ve sür'atle yürürlerdi, yürüme esnasında küçük fakat sık adım atarlardı. Yanlarında gidenler çoğu zaman geride kalırlar ve güçlükle yetişebilirlerdi.

Bir şeye veya bir tarafa bakmak i'câb ederse bütün vücûdları ile dönüp öyle bakarlardı.

## YATAKLARI

Resûl-i Ekrem (s.a.v.)'in yatağı, içi hurma yapraklan ile dolu bir deri ile bir örtü veya iki katlı bir kumaş par­çasından ibaretti.

Hz. Hafsa (r.a.) anlatıyor (ki hanımlarındandır): "Bir defasında Resûl-i Ekrem (s.a.v.)'in, üzerinde daha rahat etmeleri için bir kumaş parçasını dört kat yaptım, fakat kendileri istirahatları hakkında bu kadar meşgul olmam­dan memnun kalmadılar."

Resûl-i Ekrem (s.a.v.)'in Arabistan'ın tek hâkimi du­rumuna geçtikleri bir devrede bile evinde ufak bir sedir­den su tulumundan başka eşyaları yoktu.

(Peygamber Efendimiz (s.a.v.)' in Yüce Ahlâkı)

<hr>

Peygamber (s.a.v.) şöyle buyurdular:

- Yumuşaklıkla hareket et; zîra yumuşaklık, bu­lunduğu her yeri güzelleştirir. Bir şeyden çıkarılınca muhakkak onu çirkinleştirir.

---
1 Temmuz Salı
## HARİZMÎ

Hazar Denizinin doğusundaki Harizm'de 780'de doğ­duğu kabul edilir. Halife Me'mûn devrinde yaşamış, kü­tüphanesinde idarecilik yapmıştır. Daha sonra Hindis­tan'a gitmiş, burada Hind matematiğiyle uğraşmıştır. Dönüşte Bağdat'ta çalışmalarına devam etmiştir.

Ünlü şarkiyatçı Gandz: "Harizmî cebir ilmi bakımın­dan Öklid'den bin yıl ileridedir" der. Geralama Cardano ise onu dünyanın en büyük 12 dâhisi arasında sayar.

İlim dünyasına cebirle ilgili sistemli, düzenli ve disip­linli ilk ciddî eseri veren âlim, Harizmî'dir. El-Cebr ve'l Mukabele adlı eseriyle cebirin temellerini atmış, bu ki­tap batılı matematikçilere kaynak olmuştur.

Harizmî'nin matematikteki en büyük hizmetlerinden birisi de eserlerinde hem "sıfır"ı hem de diğer rakamları kullanmış olmasıdır. Harizmî'nin öncülüğünü yaptığı "sıfır" ile rakam sistemi 350 sene sonra Avrupa'da kulla­nılmaya başlandı.

Günlük hayatta aritmetiği kullanmanın, ondan ilimde faydalanmanın yolunu ilk defa açan ve aritmetiği siste­matik şekilde genişleten Harizmî'dir.

Harizmî matematik alanında olduğu kadar astronomi ve coğrafya alanlarında da şöhret kazanmıştır. O tam beş ilim dalında faaliyet göstermiş, bunların gelişmelerine yardımcı olmuştur.

(Müslüman İlim Öncüleri Ans., Sh: 115)

---
2 Temmuz Çarşamba
## HER KÖTÜLÜĞÜN BAŞI VE KAYNAĞI İÇKİ

Ashâb-ı Kiram (r.a.e.)'dan Ebüdderdâ (r.a.): "Sevgilim Resûlullah, bana (sakın içki içme. Çünkü o her kötülüğün anahtarıdır.)"diye emretti.

İbn-i Abbas (r.a.)'da: "Resûlullah (s.a.v.) (içkiden uzak durunuz. Çünkü o her kötülüğün anahtarıdır) buyurdu" demiştir.

Muaz b. Cebel (r.a.) de: "Resûlullah (s.a.v.) bana (Sakın içki içme! Çünkü o her kötülüğün başıdır) buyurdu." der.

Abdullah b. Amr b. As (r.a.), Peygamberimiz (s.a.v.)'in "İçki, ümmü'l-habâistir; bütün murdarlıkların, kötülüklerin anasıdır."buyurduğunu bildirir.

Hz. Osman (r.a.) der ki: "İçkiden uzak durunuz. Çünkü o, Ümmü'l-habâis;bütün murdarlıkların ve pisliklerin anasıdır."

Sizden önceki zamanlarda ibâdetle uğraşan bir adam varıdı. Azgın bir kadın, onunla ilgilendi. Ona, hizmetçisini gönderip (Biz, seni bir şâhidlik için çağırıyoruz) dedirtti.

Âbid kul, kadının hizmetçisi ile birlikte evine gitti. Kapı­dan içeri girince, kadın arkasından kapıyı kilitledi. Âbid kul ahlâk düşkünü kadının yanına varınca orada bir oğlan çocuğu ile büyük bir çanak içki bulunduğunu gördü.

Kadın: (Vallahi ben seni şâhidlik için çağırmadım. Ya benimle temas edesin ya şu içkiden bir bardak içesin, yahut şu oğlan çocuğunu öldüresin diye çağırdım.) dedi.

Âbid kul çaresiz kalınca kadına: (Bari şu içkiden bir bar­dak içir) dedi. Kadın ona bir bardak içki içirdi. Âbid kul (bıraz daha ver) dedi.

Nihayet içe içe sarhoş oldu. Sarhoş olunca da, hem kadınla zina etti, hem çocuğu öldürdü.

(İslâm Târihi, M. Â. Köksal, C: II, Sh: 111)

---
3 Temmuz Perşembe
## PEYGAMBERLERE OLAN İHTİYAÇ

Allah-ü Teâlâ, kendisinin mukaddes varlığını, bir­liğini bilmeleri için ve kendisine ibâdet ve taatta bu­lunmaları için insanları yaratmış, onlan şâir bir çok yaradılmışlar arasında akıl ile fikir ile mümtaz kılmış­tır. İnsan, kendi aklını, fikrini güzel kullandığı takdir­de, kendisini yaratan, kendisine düşünme kabiliyeti veren bir Halikın varlığını sezer, bu cihetle kendisinde bir uluhiyet düşüncesi uyanır, bir muazzam yaratacının eseri olduğuna hükmedebilir.

Fakat o büyük Halikı şanına lâyık bir veçhile bile­mez, onun rızâsına uygun olan ibâdetlerin neden iba­ret bulunduğunu anlayamaz, insanların birbirine karşı olan haklarını, vazifelerini lâyık ile tayin edemez; nihayet yaradılışına aykırı yürür de haberi olmaz, vah­şette, cehalette kalır da farkına varamaz.

Nitekim peygamberlerin vücûdlarından haberi ol­mayan veya peygamberlerin bildirdikleri hakikatleri bozup değiştiren bir nice milletler;sapıtmış, insanlığa yakışmayacak bir duruma gelmiş, aralarında her türlü vahşicesine halklar türemiş, insanlara, ağaçlara, taş­lara tapınıp durmakta bulunmuşlardır.

İşte insanları bu gibi çirkin, korkunç hallerden kur­tarmak insanlara dinî ve dünyevî vazifelerini öğret­mek, kendilerine uygunları dünyada da, âhirette de selâmete, saadete erdirmek için birer İlâhî rehber olan peygamberlere ihtiyaç vardır.

        (B. İslâm İlmihâli, Ö. Nasuhî Bilmen, Sh: 19)

---
4 Temmuz Cuma
## İMÂM-I ŞÂFİÎ (R.A.)

Allah ondan razı olsun.

Peygamber (s.a.v.) Efendimizin amcası oğludur. Bu babta cedleri, Abdi Menaf'ta birleşir.

Daha çocukluk devresinde iken, ilim meclislerinde oturmaya meraklıy­dı. Dâima ilim meclislerini takip eder; duyduklarını kemiklere yazardı. Yazdığı kemiklerle kuyular dolardı. Öğrendiklerini yazmak için başka bir şey almaya parası yoktu. Kemikler o kadar çoğaldı ki koyacak yer bulama­dı ve küçük küçük açıp doldururdu. Hayli kuyu doldurdu.

İlmini Mekke'de Müslim b. Halid'üz-Zencî (r.a.)'den tahsis etti. Sonra Mekke ile Medine arasında bir yere gitti. Bu yerin adına Şuub'üI-Hîf derlerdi. Orada bir müddet kaldıktan sonra Medine'ye geldi. Medine'de İmâm-ı Mâlik (r.a.)'in derslerine devam etti; Muvatta adlı eserini ezbere dinletti.

İmâm-ı Mâlik (r.a.) onun bu kavrayışına hayran oldu ve şöyle dedi:

- Takva yolunu tut, istikbâl sana çok şeyler vaad ediyor. Büyük bir şöhrete ve şana sahip olacaksın. İmâm-ı Şafiî bu sıralarda henüz onüç yaşı­na girmişti.

Hiçbir şeyi nefsine mal etmek istemezdi; şöyle derdi: -İsterim ki bu il­mi, halk benden duya, öğrene, bir harfini dahî bana mal etmeye. Benden al­dığını demeye.

Ebu Yahya Zekeriyya el-Ansarî (r.a.) anlatıyor:

- İmâm-ı Şafiî (r.a.) yukarıda anlatılan cümledeki temenni şeklinde iz­hâr ettiği duası kabul oldu; mezhebine âid hükümler, sanki onun değilmiş gibi anlatılır: Şafiî (r.a.) böyle dedi. Nevevî şöyle dedi ve Zenkeri şöyle an­lattı şeklindedir. Böylece; hep onun mezhebi başkaları tarafından dile gelir.

Şöyle anlatmıştı:

- Kendimi bildim bileli hiç yalan söylemedim. Ne doğru, ne de yalan bir iş için yemin etmedim.

Kış olsun, yaz olsun; hazarda olsun, seferde olsun; cuma günü namaz­dan önce yıkanmayı bırakmadım.

Bir defa hariç on altı aydır karnımı doyurmadım. O doyunduğum za­man da, çalışma saatimin boşa gittiği bir andı.

Derdi ki:

- Halkı tamamen razı ve memnun etmek çok zordur, içinizden biri bütün halkı kendisinden memnun etmek istese; yapamaz. Böyle bir şeyin yolunu bulmak çok zordur. Kul dâima Rabbını razı ve memnun elmeye bakmalı. Bilhassa ihlâs sahibi olmaya dikkat etmeli. Yaptığı her iyi amel, Allah'la arasında kalmalı...

(Tabakat'ül Kübra, C: 1, Sh: 187-188-189)

---
5 Temmuz Cumartesi
## HAZRET-İ ÖMER (R.A.)

Allah ondan razı olsun.

Babasının adı; Hattâb, Nesebî Kâab'de Peygamber (s.a.v.) Efendimizle birleşir. Emir'ül mü'minîn, olma şerefi ile ilk defa Hz. Ömer (r.a.)'e verildi. Ulema;bu bâbda ittifak halindedir.

Sofrasında iki çeşit yemek bulundurmazdı. Bir defa; kızı Hz. Hafsa (r.a.) soğuk bir çorba getirdi. Sofraya koydu. İçerisine biraz zeytinyağı akıttı. Bunu görünce:

- "Bir kapta, iki katıklı yemek ha... Allah'a kavuşuncaya kadar böylesini yemeyeceğim." buyurdu.

Gömleğinin; yalnız dalına rastlayan kısmında, dört yama vardı. Îzân;bir deri parçası ile yamanmıştı. Bir defa gömleğindeki yamalan sayıldı; on dörde çıktı... Bir tanesi de, kırmızı sahtiyandandı...

Et kesildiği zamanlar; elinde bir sopayla mezbahaya giderdi. Bir günde, ikinci defa et almaya gelenleri, o sopayla döverdi. Ve şöyle buyururdu:

- ''Komşun ve amcanın oğlu için, mideni biraz tutsan, olmaz mı?"

Bir defa Cuma namazına geç kaldı. Sonra geldi. Cemaatten özür diledi ve şöyle buyurdu:

- Beni şu elbisem hapsetti... Yıkandı; kurumasını bekledim. Başkası da yoktu.

Hilâfeti zamanında, bir kıtlık olmuştur. Yer; kapkara kesildi. Bu hal 9 ay kadar sürdü. Allah, halka bir ferahlık verinceye kadar; zeytin yağından başka katık yemeyeceğine and içti. Süt, yağ, et gibi esas gıda maddelerini halka bıraktı. Yüzünün buğday rengine çalması bu kıtlık devrinde, çokça yediği zeytin yağından ileri geliyordu.

O yıl kıtlık ölüm saçıyordu. Fakat Hz. Ömer (r.a.) kapı kapı geziyor:

- "Kimin ne ihtiyâcı varsa, bize gelsin" diyordu.

Ve Allah'a şöyle yalvanyordu:

- "Allah'ım, Ümmet-i Muhammedin helakini bana gösterme."

Çok ağladı... Gözlerinden akan yaşlar, yanaklarında iki siyah çizgi meydana getirmişti.

Şehâdeti Hicrî. 23, - Miladî 644 yılına rastlar. (Tabakat'ül Kübra, C: 1, Sh.: 62-63-64)

---
6 Temmuz Pazar
## KAN ALDIRMAK

* Tıbb-ı Nebevî'de kan aldırma işlemi, vücûdda alınan kanı, bir başka yerde kullanmak için değil, ancak hasta bir vücûdu sağlığa kavuşturmak için yapılmaktadır. Hasta bir bedenden ayrılan kan, bir kandır, kullanılması doğru değildir.

* Peygamber (s.a.v.):

"Mîrâç gecesinde meleklerden hangi topluluğa uğradımsa, bana şöyle tavsiye ediyorlardı: "Ya Muhammed! Size, tedavi maksadıyla kan aldırmanızı tavsiye ederiz. Ümmetine de kan aldırmalarını tavsiye ediniz!"buyurmuştur.

* Kan aldırma işini dolunay veya dolunaydan sonraki günlerde yaptırmak en uygundur. Çünkü bu günler vücûddaki kanın en hareketli ve en çok olduğu günlerdir.

* Vücûddan kan aldırırken hastalığın bulunduğu organa yakın yer­den aldırmak daha faydalıdır.

* İki omuz başı arasından kan aldırmak omuz ve boğaz ağrılarına karşı faydalıdır.

* Deriden kan aldırmak, vücut sathını; damardan kan aldırmaktan daha iyi temizler. Damardan aldırmak ise vücudun derinliklerindeki kirli kanın temizlenmesi için daha faydalıdır.

* Beyin rahatsızlıklarında baştaki damardan, göğüs hastalığı için akciğer ile ilgili damardan, siyatik ve eklem ağrıları için siyatik damar­dan kan alınır. Göz ağrısı, ağız kokusu ve baş ağrısını gidermek için baştan kan alınır.

* Çene altından kan aldırmak, diş, yüz ve boğaz ağrılarına karşı şi­fadır.

* Koldaki üç ana damardan biri olan ve akciğer daman diye bili­nen bâsilik damarında kan aldırmak, karaciğer ve dalaktaki hararetin giderilmesine ve bunlarda kan çoğalmasından meydana gelen şişiklere; akciğer şişliklerine, karadaki ağrı ve sancılara akciğer zan iltihabına; diz kapakları kalça kemiğine kadar olan kısımda; kanla ilgili bütün hastalıklara karşı faydalıdır.

(Tıbb-ı Nebevî Ans. C: 1.Sh: 375-380)

---
7 Temmuz Pazartesi
## KIYAMETİN BÜYÜK ALÂMETLERİ

Aşağıda sayacağımız bütün hâdiselerin meydana gelmesi imkânsız değildir. Bunların olacağını Allah-ü Teâlâ'nın Resulü (s.a.v.) bize haber vermiştir. Elbette olacaktır. Bu hâdiseler:

1) Yeryüzünü bir duman kaplayacaktır. Mü'minler nezleye tu­tulmuş gibi olacaklar, kâfirler ise bunun tesiriyle sarhoş gibi sersemleyeceklerdir.

2) Deccâl denilen biri türeyecek, tanrılık iddiasında bulunacak, yeryüzünde büyük fesada ve dinsizliğe sebebiyet verecektir.

3) Ye'cûc ve Me'cüc adlı iki kavim dünyaya yayılarak bir müddet fitne ve fesâd çıkartacaklardır.

4) Hazret-i Îsa (a.s.) gökten inecek, Peygamberimiz (s.a.v.)'in şerîatıyla amel edecektir.

5) Dabbet'ül Arz nâmında bir yaratık yerden çıkarak insanlara söz söyleyecektir.

6) Yemen tarafından dehşetli bir ateş zuhur edecek, etrafa yayılacaktır.

7) Doğuda, Batıda ve Arap Yarımadası'nda birer yer batması hâdisesi meydana gelecektir.

8) Güneş muvakkaten batı tarafından doğacaktır.

**Deccâl İle İlgili Tafsilât**

1) Bir gözü sakat olacaktır. 2) Birçok yerleri istilâ edecek ama Mekke'ye ve Medine'ye giremeyecektir. 3) Deccâl tanrılık id­diasında bulunacaktır. 4) Yeryüzünde 40 yıl fesada sebebiyet vere­cek, sonra Hz. Îsâ (a.s.) tarafından öldürülecektir. 5) Kıyâmet'e yakın büyük Deccâl'ın çıkmasından önce çeşitli devirlerde 30 kadar Deccâl tıynetli yalancı ve fesatçının zuhur edeceği Hadîs-i Şerif te bildirilmiştir.

(İslâm Şerîatinde Büyük Günahlar, İmâm-ı Zehebî)

---
8 Temmuz Salı
## EBÛ UBEYDE İBN-İ CERRÂH (R.A.)

Resûlullah (s.a.v.)'ın:

"Her Peygamber ümmetinin güvendiği bir kimsesi vardır. Ey muhammed ümmeti, bizim mu'temedimiz de hassaten Ebû Ubeyde İbn-i Cerrah'dır!" buyurduğu rivayet olunmuştur.

Cennetle müjdelenen Ebû Ubeyde (r.a.)'nin adı, Âmir İbn-i Abdullah İbn-i Cerrah'dır. Nesebi Fihr'de Peygamber (s.a.v.)'in nesebi ile birleşir. Anası Ümeyye Bint'ül-Hâris'dir. Ebû Ubeyde (r.a.)'nin babası Bedir harbinde kâfir olduğu halde ölmüştür. Rivayete göre, Kureyş tarafında bulu­nan babasını Ebû Ubeyde (r.a.) kendisi öldürmüştür. Hiç şüphesiz Ebû Ubeyde (r.a.) Ashâb (r.a.e.)'ın en büyük mücâhidlerindendir. Bütün gazalar­da Resûlullah (s.a.v.)'ın maiyetinde ibrâz-ı şecaat etmiştir. Bu cihetle Peygamberimiz (s.a.v.): Bu ümmetin eminidir, buyurmuşlardır.

Peygamber (s.a.v.)'in irtihâlinden sonra Ebû Bekir ve Ömer (r.a.)'in hilâfetleri zamanında vuku' bulan Şam fütûhâtındaki hizmetleri ise çok büyüktür. Bu muharebelerde kâh başkumandan, kâh Hâlîd İbn-i Velîd (r.a.)'in maiyetinde olarak hizmet etmiştir. Aynı zamanda fethedilen yer­lerde ahâlîye karşı gösterdiği adalet ve hakkaniyette o diyar Rumlarını hayrette bırakmıştır. Nihayet Şam'da Hazret-i Ömer (r.a.)'in valisi iken Hicret'in 18'inci yılında zuhur eden Amevâs tâûnunda irtihâl etmiştir. Cenaze namazını Muâz İbn-i Cebel (r.a.) kıldırmıştır. Kabri Amtâ köyü civârında Gavrbeysân mevkiindedir.

Buhârî (r.a.) Hazretlerimin Hz. Ebû Ubeyde (r.a.)'nin menâkıbı hakkın­da Hz. Huzeyfe (r.a.)'den şöyle bir rivayet vardır:

Necran hey'eti Nebi (s.a.v.)'den kendileriyle emin bir zâtın emir gön­derilmesini istediklerinde onlara:

- Size emin bir kişi göndereceğim ki o şüphesiz hakkıyle i'timâda şayandır; buyurmuş. Bunun üzerine Resûlullah (s.a.v.)'ın Ashâb (r.a.e.)'ı, bu emârete rağbet ederek her biri kendisinin gönderilmesine dikkatle intizar ettikleri sırada Resûlullah (s.a.v.):

- (Kalk yâ Ebû Ubeyde! buyurmuş) ve Ebû Ubeyde (r.a.)'yi gönder­miştir.

(T. Buhârî, C. 9, Sh. 392-93)

---
9 Temmuz Çarşamba
## RESÛLULLAH (S.A.V.)'IN MÜBAREK TÜKRÜĞÜNÜN MU'CİZELERİ

Mübarek ağzından çıkan tükrük için çok mu'cize ve kera­met bildirmişlerdir.

Bunlardan biri Hayber Gazası'nda Hz. Ali (r.a.)'nin gözleri çok ağrıyordu, açamıyordu. Hz. Peygamber (s.a.v.) o gün eline sancağı verip gözlerine tükürdü, derhâl iyileşti, sanki hiç ağrı­mamış gibi oldu.

İmam-ı Ahmed (r.a.), Vâil bin Huer (r.a.)'in şöyle anlattığı­nı bildiriyor: Bir gün Hz. Peygamber (s.a.v.)'e bir kova su ge­tirdiler, içti ve sonra kuyunun içine döktü. Kuyudan misk kokusu çıkmaya başladı yahut kuyunun içine tükürdü. Misk kokusu çıkmaya başladı.

Ebû Nuaym (r.a.)'da şöyle anlatıyor: Enes (r.a.)'in evinde bir kuyu vardı. Hz. Peygamber (s.a.v.) içine tükürdü. Suyu Medine şehrinin en tatlı kuyusu oldu.

Hz. Peygamber (s.a.v.)'in âdeti idi. Aşure günü kendinin ve kızı Fâtıma (r.a.)'nın emzikli çocuklarını getirir ve ağızlarına tükürürdü ve akşama kadar emzirmeyin diye annelerine tembih ederdi. O gün çocuklar akşama kadar acıkmazdı.

İmam-ı Taberâni (Allah'ın rahmeti üzerine olsun) yazıyor: Utbe (r.a.)'ye kurdeşen denilen bir hastalık gelmişti. Hz. Peygamber (s.a.v.) onun beline ve karnına ağzının tükrüğünü püskürttü ve mübarek eliyle sıvadı, iyileştikten sonra vücûdu o kadar hoş kokmaya başladı ki ondan daha hoş bir koku olmaz demiştir.

Bir gün Hz. Hasan (r.a.) fazla susamıştı. Hz. Peygamber (s.a.v.) mübarek dilini Hz. Hasan (r.a.)'ın ağzına koydu, emince susuzluğu gitti.

(İmâm-ı Kastalânî, Mevâhib-ü Ledünniye, C:1, Sh:292)

---
10 Temmuz Perşembe
## İSLÂM NEDİR?

İslâm: Hz. Peygamber (s.a.v.)'in tebliğ buyurdu­ğu şeylerin hepsini içi ve dışıyla kabul ederek onla­rı yaşamak, sözleri ve işleri ile onları kabul ettiğini göstermek, Allah (c.c.)'a ve Peygamber (s.a.v.)'ine itaat ve inkıyâd eylemektir. Bu mânâca her mü'min, müslimdir(ve her) müslim de mü'mindir.

## ZARÛRÂT-İ DİNİYE

Bir müslüman için dîn yönünden bellenmesi herhalde lâzım olan şeyler, Hz. Peygamber (s.a.v.)'in Allah (c.c.) tarafından tebliğ buyurduğu, haber verdiği kesin olarak belli olan esâslara, hü­kümlere ve haberlere Zarûrât-ı Diniye denir. Bun­ları kabul ve tasdik etmek her mü'min için farzdır. Bunlardan şüphe etmek, insanın îmânına zarar ve­rir. Dînden çıkmasına sebep olabilir.

Meselâ Kur'ân Allah (c.c.) kelâmıdır ve Allah (c.c.) tarafından nazil olmuştur. Bunu bilmek müs­lüman için dînî bir zarurettir. Bunu tasdik etmek üzerimize farzdır. Buna inanmayan müslüman sa­yılmaz. Kur'ân'ın kat'î ve açık olarak ifâde eyledi­ği hükümler de böyledir, İslâm'da hırsızlığın, zina­nın, namusa tecâvüzün, sarhoşluğun, kumarın ha­ram olduğuna îmân etmek de lâzımdır, îmân etme­yen (Allah c.c.) korusun) dînden çıkar.

(A. H. Akseki, İ. Dini ,Sh:59)

---
11 Temmuz Cuma
## NAMAZI CEMAATLE KILMAK

Resûlullah (s.a.v.)'ın bizlere emir ve vasiyetlerin­den biri de şudur: Gerek beş vakit namazı, gerekse ce­mâatle kılınmasına müsâade edilmiş nafileleri cemâ­atle kılacağız. Cemâatten geri kalmayacağız.

Yani namazımızın tamamını ve hiç değilse bir kıs­mını cemâatle kılmaya çalışacağız. (Cemâate yetiş­mek üzere mescide gidip de, cemâatin dağıldığını ve­ya namazlarını kıldığını gören kişinin orada kılacağı namazın sevabı da, cemâatle kılınan namazın ecir ve sevabı gibi olur) Resûlullah (s.a.v.)'ın bu hallerde kı­lınacak namazların ecir ve sevâblannı birbirine eşit saymasının sebep ve hikmeti şudur:

Bir zaruret karşısında geç kalıp da sonra cemâate yetişmek üzere olan kişinin, cemâatle namazın kılın­dığını görünce duyacağı üzüntü kendisini etkileyece­ğinden, bu kişinin hatırı kalmasın veya ona bir taziyet yerine geçsin diye, bu eşitliği buyurmuşlardır.

Şeyhayn, Ebû Dâvud, Tirmizî ve İbn Mâce (r.a.e.)'nin rivayet ettikleri bir Hadîs-i Şerîf'e göre Resûlullah (s.a.v.), "Kişinin cemaatle kıldığı namazı, evinde veya çarşıda kılacağı namazdan yirmibeş ba­samak üstündür." buyurmuşlardır.

Şeyhayn ve diğerlerinin rivayetleri şöyledir: Resûlullah, (s.a.v.) "Cemâatle kılınan narnaz, ferd olarak (tek) kılman namazdan 27 basamak daha üstündür." buyurmuşlardır.

(El-Uhûd'ül Kübrâ, İ. Şa'rânî, Sh: 103)

---
12 Temmuz Cumartesi
## BİLE BİLE HAKK'I BATILLA ÖRTMEYİNİZ!

"Hakk' ı bâtıla karıştırmayın ve hakkı bildiğiniz halde saklamayın!"(Bakara Sûresi: 42)

Tefsit-i Hâzin ve Fahr-i Râzi beyânı veçhile "hakk" ile murad: Tevrat'da be­yan olunan evsâf-ı Resûlullah (sav.)'dır. Bâtıl ile murad:Yahudilerin evsâf-ı Re­sûlullah (s.a.v.)'ı tağyir ettikleri, yanlış, yazdıkları şeylerdir.

Yahudiler hasedlerinden nâşi hakkı tebdil ile bâtılı terviç ederek halkın zihin­lerini iğfâla çalıştıklarından Cenâb-ı Hakk bu Âyeti ile telbisden nehyetmiştir. Her ne kadar bu Ayet-i Celîle yahûdîler hakkında nazil olmuşsa da hükmü umûmî olduğundan her mü'min de hakkı bâtılı karıştırmaktan nehyolunmuştur.

"O kimseler ki, onlar Allah'ın kitabından inzal ettiği ahkâmı saklarlar ve sak­ladıkları ahkâm mukabilinde az para alır ve onunla intifa' ederler. İşte şu ahkâmı saklayan kimseler ancak karınlarında ateş yerler ve kıyamet gününde Allah-ü Teâlâ onlara nazar-ı inayetle söz söylemez ve onları tezkiye etmez. Onlar için azâb-ı elim vardır." (Bakara Sûresi. 174)

Fahr-i Razi'nin beyânı veçhile bu Âyeti Celîle yahûdî ulemâsı hakkında nazil olmuş ve onlan âleme karşı ila-yevmi-l-kıyam rüsvay etmiştir. Onların sakladık­ları ahkâm, Resûlullah'ın evsâf-ı celileridir. Çünkü Resûlullah (s.a.v.)'ın zuhuru onların riyâsetlerinin zevaline ve kavmi tarafından kendilerine verilen atıyyelerin de kesilmesine sebep olacağı korkusuna binâen Tevrat'daki ahkâmı saklayarak, âhir zaman Nebisi (s.a.v.)'nin kendilerinden geleceği beyân ederlerdi. Bazı ahkâmı da -zenginlerin keyfine göre- te'vil ederek bir miktar para alırlardı.

Bu Âyet-i Celîlenin hükmü umûmî olduğundan Kur'ân-ı Azimu'ş-şânın ahkâmını da kendi aklına göre te'vil edenler ve bâtılı tervice çalışanlar ve kendi menfaati ve başkalarının keyfi için Âyet-i Celîlede Kitabullahın ahkâmını sak­layanların dört sirette azaba müstehak oldukları beyân olunmuştur.

1- Karınları dolusu ateş ekletmeleridir. (Çünkü haram lokma yemek için ahkâm-ı İlahîyi tağyîr ile mukabilinde aldıkları para ateş mesabesinde olacağın­dan ahiretde dahî karınları dolusu ateş yiyeceklerdir.

2- Vâcib Teâlâ ve Tekaddes Hazretleri onlara kıyamet gününde lütuf ile söz söylemeyip gazab ile tekellüm edecektir.

3- Hak Teâlâ Hz. onları günahlarından tathir etmeyip senâ etmemiştir.

4- Acıdıcı azâb ile muazzeb olacağı beyân olunmuştur.

(R. Mahmûd Sâmi (k.s), Musâhabe/2, Sh: 83)

---
13 Temmuz Pazar
## MEDYE VE EYKE HALKININ HELAK OLUŞU

Medye ve Eyke halkı, Şuayb (a.s.)'ı yalanladıkları ve onun öğütlerini reddettikleri için azaba uğradılar.

Yüce Allah (c.c.) yedi gün onlann üzerlerinden tatlı yel esintisini kesti. Üzerlerine son derecede şiddetli, ya­kıp kavurucu bir sıcaklık saldı. Sıcaklık, kendilerini ya­kaladı, bunalttı. Hemen evlerin içine girdiler. Sıcaklık, evlerin içinde de, kendilerini yakaladı bunalttı. Yüce Al­lah (c.c.), yedi gün Sam yeli estirdi. Sıcaklık, kuyuları ve su kaynaklarındaki suları bile kuruttu. Ayaklarının altın­daki yerin sıcaklığından ayaklarının etleri döküldü. Sı­caklığa dayanmayarak kendilerini yere attılar, yanlarının üzerine yattılar. Kendilerine ne gölge, ne su, bir fayda verdi. Nihayet evlerinden çıkarak Sahra'ya kaçtılar. Bu­nun üzerine Yüce Allah (c.c.) onlara güneşten gölgeleye­cek bir bulut gönderdi. O bulutun altında biraz serinlik ve rahatlık bulunca birbirlerini bulutun altında toplamağa çağırdılar. Hepsi bulutun altında toplandıkları zaman, alt­larından yer sarsıntısına, üstlerinden de Cebrail (a.s.)'in sayhasına tutuldular. Cebrail (a.s.), üzerlerine inip bağı­rınca dağlar ve yer sarsıldı. Yüce Allah (c.c.), gölgeyi onların üzerlerinden kaldırıp açtı, güneşi alevlendirdi. Sonra da üzerlerine ateş saldı, yağdırdı. Çekirgelerin tava içinde piştikleri gibi yanıp kavruldular.

Medye halkının helakinden sonra Eyke halkı da yedi gün süren şiddetli sıcak ve ateşle helak edildiler.

Yüce Allah (c.c.), Şuayb (a.s.)'la ona îmân edenleri bu azâblardan rahmetiyle kurtardı.

(Peygamberler Târihi, M. Âsım Köksal, Sh: 329)

---
14 Temmuz Pazartesi
## HZ. OSMAN HAKKINDA HADÎS-İ ŞERİFLER

Ebû Karfese (r.a.) rivayet ediyor: Bir gün Resûlullah (s.a.v.) meclisine vardım, bir müddet sohbette bu­lundum. Hz. Osman (r.a.) da meclise geldi. Bir köşe­ye oturdu Resûl-ü Ekrem (s.a.v.):

"- Bana yakın ol." buyurdular. Hz. Osman biraz yaklaştı.

Resûl-ü Ekrem (s.a.v.):

"- İyice yanıma gel." buyurdular. Hz. Osman (r.a.) iyice yaklaştı. Dizi Resûl-ü Ekrem (s.a.v.)'in di­zine değiyordu. Hz. Osman (r.a.)'ın yakasının bağı açıktı. Resûl-ü Ekrem (s.a.v.) mübarek eliyle bağladı. Hz. Osman (r.a.)'ın yüzüne baktı mübarek gözleri yaş ile doldu.

"- Ya Osman! Önünde büyük işler olacağını bil. Kıyamet günü benim havzıma gelirsin. Damarlarında kan akar. Rengi kan rengi, kokusu misk kokusu gibidir. Ben sana Sübhanallah seni böyle kim yaptı derim. Sen falan falan dersin. O zaman arşın içinden bir nida gelir: Biliniz ki Osman bin Affân her sürülmüş üzerine emir ve padişahtır der. Sonra Hakk Teâlâ ile senin aranda perde kalkar. Sana tecelli eder. Hakk Teâlâ sana:

"- Ya Osman seni şehîd edenler hakkında ne dü­şünüyorsun?"buyurur: Sen de: Ya Rabbi eğer sen on­ları muaheze edersen bende muaheze ederim. Eğer sen afv edersen bende afv ederim dersin" buyurdu.

(R. Mahmûd Sâmî (k.s.), Hz. Osman ve Alî (r.a.))

---
15 Temmuz Salı
## KADIN HAMAMA GİDEBİLİR Mİ VE HAMAMIN TIBBÎ FAYDALARI

Peygamber (s.a.v.) Efendimiz: "Evinde hamamı olan kimsenin, ailesinin hamama gitmesine müsâade etmesi helâl olmaz." buyurmuştur. Başka bir Hadîs-i Şerifte: "Erkeklere peştamalsız hamama girmek ha­ram, kadınlara nifâs ve hastalıktan başka hallerde ha­mama girmek haramdır."buyurulmuştur. Hazret-i Aişe bir hastalıktan hamama girmiştir. Eğer bu gibi za­ruret dolayısiyle hamama grimesi gerekiyorsa baştan aşağı kendisini örten bir peştemal kullanmalı (ve ya­bancı kadınların girmeyeceği tek bir odada soyunmalıdır);keyfî olarak hamama gidecek kadına bu fena hareketinde iştiraki bakımından erkeğin kadına ha­mam ücreti vermesi mekruhtur.

**Tıbbî Faydaları:**

Hamam, insanı cüzzâm hastalığından korur. Safra­nın acılığını giderir. İnsanın rengini cilalandırır ve cinsî kudreti artırır. Kış mevsiminde hamamda ayakta iken su dökünmek ilâç içmekten daha faydalıdır. Yaz mevsiminde hamamdan sonra biraz uyumak ilâç iç­meye muâdildir, hamamdan çıkarken ayakları soğuk su ile yıkamak, insanı ayak sızılarından korur.

Buna mukabil hamamdan çıkarken başa soğuk su dökmek veya içmek mekruh ve zararlıdır. Bunlar erkeklere dâir hükümlerdir.

(İhyâ-ü Ulum'id-din, İ. Gazâlî, C: 1)

---
16 Temmuz Çarşamba
## MEVLÎD-İ NEBEVÎ (S.A.V.)

"Doğdu ol saatte ol Sultân-ı Din

Nura gark oldu Semâvât-ı zemin."

Peygamberimiz (s.a.v.) Milâdi 571 senesinde Rebîülevvel ayının 11. gününü 12. gününe bağlayan Pazartesi gecesi sabaha karşı **insanlara mürebbî** ve bütün **kâinata yegâne önder** olarak**,** dünyayı teşrîf etmişlerdi. Bu mübarek güne **MEVLÎD** denir. Bu olay dünyanın en büyük olaylarından birisi ve birinci­sidir.

Hz. Peygamber (s.a.v.) Efendimiz son peygamberdir ve âlemlere rahmet olarak gönderilmiştir. Allah (c.c.) O (s.a.v.)'ndan daha şerefli ve değerli bir varlık yaratmamıştır. Zira bir Hadîs-i Kudsî'de şöyle buyuruyor: **"Habîbim sen olmasaydın kâinatı yaratmazdım."**

Ümmeti olmak şeref ve saadetine nail olduğumuz Peygam­berimiz (s.a.v.)'in, doğdukları bu geceyi Allah (c.c.)'a hamd edip ibâdette bulunarak, istiğfar ederek, Kur'ân-ı Kerîm oku­yarak, Efendimiz (s.a.v.)'e selât ve selâm getirmek suretiyle ihyâ etmeliyiz. Kısa ömrümüzde sayılı olarak geçirdiğimiz bu gecede gaflet üzere olmamalıyız. Bolca tazarru ve niyazda bu­lunmalıyız. Bugün oruçlu olmayı da ihmâl etmemeliyiz.

<hr>

**ÂYET-İ KERÎME**

**"Şüphesiz Allah (c.c.) ve melekleri o peygamber (s.a.v.)'e selat ederler. O halde ey İmân edenler: Siz de ona selat ve selâm getirip gönülden tam bir teslimiyet içinde ona selâm verin."** (Ahzâb Sûresi: 56)

---
17 Temmuz Perşembe
## BİR GECE

On dört asır evvel, yine bir böyle geceydi,

Kumdan, ayın on dördü, bir öksüz çıkıverdi!

Lâkin o ne hüsrandı ki: hissetmedi gözler;

Kaç bin senedir, hâlbuki; bekleşmedendi!

Nerden görecekler? Göremezlerdi tabiî;

Bir kere. zuhur ettiği çöl en sapa yerdi:

Bir kerre de, mâmûre-i dünyâ, o zamanlar,

Buhranlar içindeydi, bugünden de beterdi.

Sırtlanları geçmişti beser yırtıcılıkta;

Dişsiz mi bir insan, onu kardeşleri yerdi!

Fevzâ bütün âfâkına sarmıştı zeminin,

Salgındı, bugün Şark'ı yıkan, tefrika derdi.

Derken, büyümüş, kırkına gelmişti ki öksüz,

Başlarda gezen kanlı ayaklar suya erdi!

Bir nefhada insanlığı kurtardı o Ma'sûm,

Bir hamlede kayserleri, kisrâları serdi!

Aczin ki ezilmekti bütün hakkı, dirildi;

Zulmün ki, zeval aklına gelmezdi, geberdi!

Âlemlere, rahmetti, evet, şer-i mübîni,

Şehbâlini adl isteyenin yurduna gerdi.

Dünya neye sâhibse, onun vergisidir hep;

Medyun ona cemiyeti, medyun ona ferdi.

Medyundur o Ma'sûm'a bütün bir beşeriyyet...

Yârab! bizi mahşerde bu ikrar ile haşret. Mehmed Akif Ersoy

**HADÎS-İ ŞERİF**

**"İsteyip talep edip de hâsıl olmasından güçlük, sıkıntı, zahmet çeken kimse, bana çokça selat-ü selim göndersin."** (Nevâdir'ül-usûl)

---
18 Temmuz Cuma
## HZ. ALİ (R.A.)

Hz. Ali (r.a.) gazaya gitmişti. Hakk Teâlâ fethi müyesser eyleyip sağ salim ve ganimetlerle döndü. Resûlullah (s.a.v.) ile buluşunca, gaza malından getirdiği bir kese altını Resûlullah (s.a.v.)'a teslim etti. Resûl-i Ekrem (s.a.v.) efendimiz kesedeki altunları taksim etti. Hz. Alî'ye üç tane altın düştü. Hz. Alî Sultân-ı Kâinat Efendimizin başkalarına nazaran daha az vermesinin sebebini, hikmetini merak etti. Evine geldi. Gece rüyasında şöyle gördü: kıyamet kopmuş, herkesin mahşer meydânında hesabı görülüyor. O şuada kendisine: "- Ya Ali sen de şu üç altının hesabım ver!" diyorlardı. Beyni kaynayacak derecede hararetle uyandı. Bu rüya üzerine tövbe istiğfar etti. Resûlullah (s.a.v.)'ın huzurlarına varınca Resûl-i Ekrem (s.a.v.) tebessüm edip:

"- Ya Ali! üç altunun hesabım vermekte zorlandın. Daha fazla olsaydı hâlin ne olurdu?" buyurdular. Hz. Ali Sultan-ı Kâinat (s.a.v.) Hazretlerinin ayaklarının tozuna yüzünü sürerek özür dilediler.

(Ş Ahmed Efendi, Dört Büyük Halîfe. Sh: 304)

<hr>

İmâm-ı Begâvî (r.a.)'nin Mesabih isimli Hadîs-i Şerif kitabında Enes bin Ma­lik (r.a.)'ten rivayet edilmiştir. Resûlullah (s.a.v.) Hz. Ebû Bekir, Ömer ve Osman (r.a.) ile Uhûd Dağına çıkmışlardı. Dağ sallandı. Server-i Âlem (s.a.v.) Hazretleri mübarek ayağı ile dağa vurup:

"- Ya Uhûd! Sakin ol. Üzerinde bir Nebi, bir Sıddîk ve iki şehîd vardır."
buyurdular.

(Ş. Ahmed Efendi, Dört Büyük Halife, Sh: 223)

<hr>

Hasen Hadîs-i Şerif olarak Mesabîh'te Abdullah bin Mugaffel (r.a.)'den bildiriliyor: Resûlullah (s.a.v.):

- Ashabıma dil uzatmakta Allah-ü Teâlâ'dan korkunuz! Benden sonra onları kötü niyetlerinize hedef tutmayınız. Nefsinize uyup kin bağlamayınız! Onları seven, beni sevdiği için sever. Onlara buğz eden bana buğz ettiği için eder. Onla­ra eziyet eden, bana eziyyet etmiş olur. Bana eza eden Allah-ü Teâlâ'ya da eza eder, incitir. Allah-ü Teâlâ, kendisim incitenlere muahezesini, ibret cezasını ge­ciktirmez." buyurmuştur.

(Ş. Ahmed Efendi, Dört Büyük Halife, Sh: 377)

---
19 Temmuz Cumartesi
## KULUN UZUVLARININ KENDİ ALEYHİNE ŞÂHİDLİK ETMELERİ

Allah (c.c.):

- "O gün ağızlarının üzerine mühür basarız. (Ve dünya­da) kazanmakta oldukları her şeyi bize, elleri söyler, ayakla­rı (ve diğer uzuvları) da şâhidlik eder." buyurdu, (Yâsîn S.: 65)

Yine:

"O günde aleyhlerinde kendi dilleri, kendi elleri ve kendi ayakları (onların) neleri irtikâb etmekte olduklarına (birer birer) şâhidlik edecek." buyurmuştur. (Nur Sûresi: 24)

Yüce Allah (c.c.):

"Onlar kendi derilerine "Bizim aleyhimize niçin şâhidlik ettiniz?" diye sordular (yani soracaklar). Derileri de "Bizi her şeyi söyleten Allah (c.c.) konuşturdu...", diye cevâb verecekler."buyurmuştur. (Fussilet S. 21)

Müteakiben kulun ağzı mühürlenir de vücûd azalarının her birine:

"Sen söyle!" diye hitâb edilir. Bunun üzerine her bir uzuv da nutka (yani dile) gelip o kulun amellerini birer birer söyler. Ondan sonra o kul ile kelâmı arası boşaltılıp (yani ağzındaki mühür kaldırılıp) serbest bırakılır da kul vücûdu­nun azalarına hitaben:

- "Sizler kahrolup uzaklaşın, uzaklaşın. Ben sizin kur­tulmanız için mücâdele edip duruyorum ve sizi kötülükler­den koruyup müdâfaa ediyorum." der buyurdu. (Sahih-i Müslim)

        (Ölüm, Kıyamet, Âhiret, İ. Şa'rânî, Sh: 188)

---
20 Temmuz Pazar
## ÎMÂN VE SEKÎNET

Kalbin ancak Allah'ın dini üzerinde bulunup O'a itaat ve inkiyâd hususunda sabit kılınması gerekir, başka bir şeye tesbît edilmesi kalbin harabıdır. Çünkü Cenâb-ı Hakk onu kendi zâtı­na tahsîs etmiştir. Bu tesbît bazen vasıta ile bazen de vasıtasız olur.

"Allah-ü Teâlâ îmân edenleri kavl-i sabit yani Kelâm-ı Kadîmiyle sebâtda kılar." buyurulmuştur. (İbrahim S. 27)

Vasıtasız olduğuna işaret için de:

"Eğer sana çok kuvvetli bir sebat vermiş olmasaydık, andolsun ki onlara azıcık da olsa meyledecek idin." (İsrâ S. 74)

Bu vasıtasız tesbîtin sebebi, Cenâb-ı Hakk'ın Resulü (s.a.v.)'nün kalbine vasıtasız olarak sekînet indirmesidir:

"Allah, Resulünün üzerine sekinetini indirdi" (Tevhe S. 40)

Diğer Âyet-i Celîlede: "O (Allah) mevcûd îmânlarına îmân katmak îmânlarını arttırmak için mü'minlerin kalblerine sekîneti indirmiştir."buyuruluyor. (Fetih S. 4)

İmân ancak sekînet ile artar. Aynı şekilde Enbiyâ ve mürselîn Hazerâtının ve ümmetlerinin kıssalarını dinlemekle insanların yakini artar. Bu sebeple denilmiştir ki sâlihlerin hikâyeleri Allah'ın askerlerindendir. Fakat bu, kalbini Allah'ın sebâtda kıldığı kimseler içindir. Ebû Cehil gibi şekki üzerine şekki, küfür üzerine küfrü artan kimseler için değil.

Çünkü Allah-ü Teâlâ her biri şeye lütfunu ve kahrını gizle­miştir. Kime lutfunun kapısını açarsa ona kahrının kapısını ka­patır. Kime kahrının kapısını açarsa ona da lutfunun kapısını kapatır.

(R. M. Sâmî, (k.s.), Yûnus ve Hûd Sûreleri, Tef. Sh: 153)

---
21 Temmuz Pazartesi
## MÜSLÜMANLIKTA VÜCÛD SAĞLIĞININ ÖNEMİ

İslâmiyetin; insanların dünya ve âhiret saadetini sağlamak üze­re en son tebliğ edilen İlahî dîn olması itibârı ile kendinden önceki dînlerden belirli bir farkı olması, onlarda bulunmayan bir çok konuyu, hüküm ve esâsları içinde taşıması tabiîdir.

İslâmiyette vücûd sağlığı ile ilgili emir ve tavsiyeler oldukça önemli bir yer tutar.

Peygamberimiz (s.a.v.) Efendimiz gecesini gündüzünü ibâdete veren bir Sahâbisine "Senin üzerinde Allah'a âid haklar var! Ken­dine âid haklar var. Ailene âid haklar var! Misafirlerine âid haklar var! Komşularınâ âid haklar var! O halde her hak sahibine hakkını ver!" buyurmuştur. Allah'a âid vazifelerimizden sonra kendimize karşı olan vazifelerimizi yerine getirmemizin emr ve tavsiye buyurulması ona verilen önemin büyüklüğünü gösterir. Şahsımıza âid vazifelerimizin başında sağlığımızı korumak gelir.

Sağlığı yerinde olmayan bir kimsenin, Yaratan'ına, şahsına, ana ve babasına, ailesine, vatan ve milletine ve bütün insanlara karşı yükümlü bulunduğu vazifeleri gereği gibi yapabileceği düşünülemez.

Dünya ve âhiret saadeti, sıhhat ve afiyetle elde edilebilir. Hayatın tadı, ibâdetin zevk ve neşesi de sıhhat ve afiyetledir. Peygamberimiz (s.a.v.): "Allah (c.c.)'dan afv ve afiyet dileyiniz! Çünkü hiçbirinize sağ­lam ve kuvvetli îmândan sonra afiyet kadar büyük nimet verilmemiş­tir."buyurmuş ve başka bir Hadîs-i Şeriflerinde de hayattan sonra veri­len en büyük nimetin afiyet olduğunu" belirtmiştirlerdir.

Bir Hadîs-i Şerifte bildirildiğine göre: "Allah'ın en sevdiği dua, kullarının, dünyada ve âhirette, kendisinden sıhhat ve afiyet dilemeleridir."

Peygamberimiz (s.a.v.): "Kuvvetli, güçlü mü'minin, zayıf mü­minden daha hayırlı ve Allah'a daha sevgili olduğunu" bildirmiş­lerdir."

(Sohbetler, M. Â. Köksal, Sh: 352)

---
22 Temmuz Salı
## HZ. ÖMER (R.A.)

Ahnef bin Kays (r.a.), diğer Arap rüesâsı ile bir­likte Hazret-i Ömer (r.a.)'i görmeğe gitmişti. Hazret-i Ömer (r.a.) sağına-soluna bakarak konuşuyor­du. Ahnef (r.a.)'i görünce çağırdı. Devlete âid, ka­çan bir deveyi yakalamak hususunda kendisine yar­dım etmesini rica etti. Ahnef (r.a.) de, deveyi bul­mak için bir köle vazifelendirmesini Ömer (r.a.)'e tavsiye etti. Hazret-i Ömer (r.a.) de:

- "Benden âlâ köle olur mu?" cevabını verdi.

<hr>

Hazret-i Ömer (r.a.)'e, çocukluğu zamanında babası tarafından deve çobanlığı yaptırılmakta idi, O zaman bu meslek Arablar arasında müstâhkar değildi. Hazret-i Ömer (r.a.), bütün gün develerin arkasında dolaşır, yorulduğu zaman biraz istirahat etmek isterse, babası tarafından dövülürdü. Riyâset-i İslâmiyye'yi der'uhte ettikten sonra bir gün gözleri yaşararak şu sözleri söylemiştir.

"Yâ Rabb ne büyüksün!.. Hayâtımda öyle bir zaman geçti ki buralar da deve güder, bitâb kalarak biraz dinlenmek istediğim zaman babam beni döverdi. Bugün ise en yüsek makamı işgal ediyo­rum... Müslümanların riyasetini der'uhde etmiş bulunuyorum. Ve Allah (c.c.)'tan gayrisine baş eğmiyorum..."

(Hz. Ömer (r.a.), R. Mahmûd Sâmî (k.s))

---
23 Temmuz Çarşamba
## MİSVAK NE ZAMAN KULLANILMALIDIR?

Misvak, Haneliler'e göre abdestin sünnetlerindendir. Abdesi alma­dan önce kullanılır. Zîrâ abdesi. nanuz için farz kılındığından misvakı de abdestten önce kullanmak suretiyle, bu hususta vârid olan her iki Hadîs-i Şerif de: "Nebî-yi Zî-şân (s.a.v.) Efendimiz, gece ve gündüz uykudan uyandıkları vakitte abdesı almadan evvel misvak kullanırdı." (Hadîs-i Şerifi Ebû Dâvûd ve Ahmed bin Hanbel (r.a.) Hz. Âişe (r.a.) validemizden rivayet etmişlerdir.) "Ümmetime zahmet vermekten çekinmeseydim, her abdest aldıkça (Ebû Hüreyre (r.a)'den diğer bir riva­yette "her namaz vaktinde" buyurulmuştur.) misvak kullanmalarını (ağızlarını, dişlerini temizlemelerini) emrederdim. (Hadîs-i Şerifi İmâm-ı Mâlik ve İmâm-ı Buhâri (r.a.) rivayet etmişlerdir.)) birleştiril­miş olur. Namaza kalkmadan önce, misvak isti'mâl edildiğinde, ağız kanarsa, Hanelilere göre abdesi bozulur, ve tabiatiyle namaz da kılın­maz. Bununla beraber dişçilerini kanatmadan hafifçe misvak amak da mü'stehâbdır.

Şafilere göre, misvak kullanılması namazın sünnetlerindendir ki namaza durmadan önce misvak kullanmayan, sevaba nail olamaz.

Hadîs imamlarından İshâk bin Raheveyh ile müçtehidlerden Dâvûd-ı Zahirî (r.a.), misvakın her namazda isti'mâlinin vâcib ve fakîhlerin birçoğu da sünnet olduğunu kabul etmişlerdir.

İmâm-ı A'zam (r.a.)'a göre bütün hallerde misvak kullanmak sün­nettir. İbn-i Humâm ve İmâm-ı Nevevî (r.a.) Hazerâtının beyânlarına göre misvak isti'mâli her vakitte müstehâb ise de abdest alırken, dişle­rin kanamaması kaydiyle namaza dururken, Kuran ı Kerîm okumağa başlarken, uyumadan önce veya uyandıktan sonra, açlıktan, susuzluktan veya yemekten dolayı, cemâate sohbete giderken ağız kokusunu gi­dermek için misvak isti'mâli müstehâb ve müekked olur.

Mecmua'ül-Fetevâ'da mezkur olduğuna göre Hz. Aişe (r a ) Vali­demizden rivayet olunan Hadîs-i Şerife nazaran isti'maiden sonra misvâki yıkayıp yerine bırakmak da sünnettir.

(Hasan Hüsnü Erdem, Abdest Almanın Diş ve Göz Sağlığı Bakımından Önemi, Sh: 8,19,23)

---
24 Temmuz Perşembe
## SABIR

Resulullah (s.a.v.) Efendimiz şöyle buyurmuşlardır:

- "Cennete ilk çağrılacak olanlar, darlıkta ve genişlikte Allah'a hamdedenlerdir."

Kula gereken kendisine gelen zorluğa sabretmektir. Çünkü, Allah'ın kendisinden aldığı belâ, kendisine isabet edenlerden daha çoktur.

Bunun için de Allah'a hamdetmeli, bu hususta Peygamber (s.a.v.)'e uymalı ve müdriklerin eziyetine nasıl sabrettiğine bakmalı.

İbn Mes'ud (r.a.) şöyle anlatır:

- Bir gün Resulullah (s.a.v.) Kabe civarında namaz kılıyordu. Ebû Cehil ve arkadaşları da, beri yanda oturmuşlardı. Bir gün öncesi bir deve boğazlanmıştı. Ebû Cehil şöyle dedi:

- Hanginiz, bu devenin işkembesini götürüp Muhammed (s.a.v.)'in omuzuna, secde etliği zaman bırakacak?

Onların en kötüsü aldı; götürdü. Resulullah (s.a.v.) secde ettiği zaman omuzları arasına bıraktı.

Hep birden gülmeye başladılar. Ben de ayakta idim; bakıyordum. Kendi kendime şöyle dedim:

- İmkânım olsaydı, onu Resûlallah (s.a.v.)'ın omuzundan alıp atsaydım. Resulullah (s.a.v.) o hâlde secdede kaldı, kalkmadı. Biri gitti. Hz Fâtıma (r.a.)'ya haber verdi. O henüz küçük bir kızdı.

Hemen Resulullah (s.a.v.)'ın omuzundan onlan alıp attı. Sonra döndü; onu yapanla­ra çıkıştı. Resûlulah (s.a.v.) namazını bitirince, başını kaldırdı, şöyle münâcaat etti.

- "Allahım! Kureyşi sana havale ediyorum." Bunu üç defa söyledi.

Resulullah (s.a.v,)'ın sesini ve münâcaatını duyanların gülmeleri kesildi.

Resulullah (s.a.v.)'ın aleyhlerine dua etmesi onları korkuttu. Resulullah (s.a.v.) devam etti.

- Allahım! Ebû Cehil'i, Ukbe'yi, Utbe'yi, Şeybe'yi, Velîd b. Muğire'yı, Umeyye b. Halefi sana havale ediyorum.

Abdulah b. Mes'ud (r.a.) şöyle anlatıyor

Muhammed (s.a.v.)'i peygamber olarak gönderen hakkı için, Resulullah (s.a.v.)'ın isimlerini saydığı kimseleri Bedir Gazasında serilmiş (gebermiş) gördüm.

(Tenbih'ül Gâfilîn)

---
25 Temmuz Cuma
## KÂBE-İ MUAZZAMA'NIN EKİNSİZ BİR VÂDİDE BULUNMASININ HİKMETİ

Kâbe-i Muazzama'nm bir vâdi-i gayr-ı zîzer (ekinsiz bir vadide) bulunmasında hikmeti Celîl-i Rabbânî beş sürerde tecellî etse gerekdir.

1- Mücâvirîn-i Beyt'ullah'il-Harâm'ın izzet-i dünya alâyiş-i cihân-ı bî-bakâ'dan feragat etmesi içindir.

2- Etrâf-ı kudsiyyet-metâf-ı Beyt-i Hudâ'da cebâbire-i mülûkdan bir ferd-i âferidenin ikâmet etmesi içindir.

3- Hacc ve ziyarete mahsus olan Kabe'yi ticâretgâh olmak, dâhiye-i dünya perestânesinden kurtarmak içindir.

4- Sermâye-i iktisâb-ı manevî, nevâil-i ukbâ olan kadr-i fakrı anlamak içindir.

5- Kabe'nin alâik-ı dünyeviyyeden âriyetini göstermek içindir.

(Hz. R. M. Sâmi (k.s.), Hz. İbrahim (a.s.))

<hr>

Nebî-yi Ekrem (s.a.v.) buyurmuşlar ki:

"Üç kişi vardır ki Allah-ü Teâlâ kıyamet gününde arş-ı a'zâmın gölgesinde gölgelendirir. Birinci: Kocasının küçük yetimleriyle bıraktığı bir kadın ki istenir, fakat evlenmez. Ve "Allah şu yetimlerimi yetiştirmeğe muvaffak kılıncaya kadar bunlara kanat gereceğim. Bunlar yâhûd ben ölmedikçe bunları bırakmam." İkincisi: Varlıklı bir adam ki gayet mükemmel yemek yaptırır, kendi ve evlâd'ü îyâline yedirdiği şekilde yetîm ve miskini de (da'vet ederek onlara da) yedirir. Üçüncüsü: Sılâ-ı rahmi çok yapan kimsedir ki Allah dünyada iken onun rızkını genişletir, ömrünü uzatır, kıyamet gününde de Rabbinin arşı altında gölgelendirir."

(Bakara Sûresi Tefsiri, Sh: 93, Hz. R. Mahmûd Sâmi (k.s.))

---
26 Temmuz Cumartesi
## ŞEHÎDLİK BEŞ KISIMDIR

Sahîh-i Müslim'de şehîdin beş kısım olduğu zikredilmiştir:

1- Veba, taun hastalığından ölenler.

2- Dizanteri, ishal hastalıklarından ölenler.

3- Suda boğularak ölenler.

4- Bina altında kalarak ölenler.

5- Allah (c.c.) yolunda öldürülenler.

İbn-i Melek (r.a.); Allah yolunda şehîd edilenlerin en sonra zikredilmesi terâkki (yükselme) bâbındandır. Bun­dan anlaşıldığına göre Allah yolunda şehîd olan şehîdlerin en fazîletlesidir." demiştir.

(El-mülteka Terc. C. 1, Sh. 295)

## ALIŞ-VERİŞİ BOZAN ŞEYLER

1- Paranın bilinmemesi.

2- Vaktin bilinmemesi.

3- Satılan malın bilinmemesi.

4- Üç günden fazla muhayyerlik şartı.

5- Satıcının menfaatına olan bir şartın alış-verişte şart koşulmasıdır. Meselâ, Satıcının alıcıya, "Ben, sana şu malı sattım; senden istediğimde yine bana satacaksın." Veya "Bana, bir şey hibe edersen şu malı sana sattım." demesi gibi.

6- Satın alanın menfaatına olan bir şartın alış-verişte şart koşulmasıdır. Meselâ, "Benden, şu kadar şeye satın alacaksın ve bu miktara benim için satacaksın." gibi.

(El Mülteka Terc. C. 2, Sh: 13)

---
27 Temmuz Pazar
## HZ. HAMZA (RA)'NIN ŞEHÂDETİ

Uhûd'da Hz. Hamza (r.a.) aslanlar gibi her tarafa hamle ve hücum ederek önüne gelen müşrikleri öldürüyordu.

Vahşî (r.a.) adında Habeşli bir köleye sahibi "eğer Hamza (r.a.)'yı öldürürsen âzâd ol" demiş ve Hind (r.a.) dahî ona mü­kâfatlar vadetmişti. İslâm ordusuna arkadan Hâlid bin Velid (r.a.)'in saldırısı sırasında Hz. Hamza (r.a.) Siba İbn-i Abdül-Uzza nâmındaki müşriki bir darbeyle öldürdü. Diğer tarafa yar­dıma koşarken pusuda bekleyen Vahşî (r.a.) tarafından başına taş atılarak şehîd edildi. Vahşî (r.a.) Hz. Hamza (r.a.)'nın karnı­nı yararak ciğerini çıkarıp Hind (r.a.)'e götürdü. Sevincinden ve hırsından dolayı hazretin ciğerini alıp çiğnedi. Vahşî (r.a.)'ye üzerinde bulunanlardan mükâfatlar verdi.

Hz. Hamza (r.a.)'ya şehîdlerin seyyidi unvanı verildi.

## AMR İBN-İ SÂBİT (R.A.) VE ŞEHÂDETİ

Uhûd Harbinde yüzü demir zırhla örtülü bir kişi geldi de:

- Yâ Resûlullah! Hemen harbedeyim de sonra mı müslüman olayım?" diye sordu.

Resûlullah (s.a.v.) da:

"Müslüman ol, sonra harb et" buyurdular.

O da hemen müslüman oldu ve sonra dövüştü. Nihayet şe­hîd oldu.

Bunun üzerine Resûlullah (s.a.v.):

"Az işledi, çok kazandı." buyurdular.

Buhârî Sarihi Uhûd harbinde şehîd olan bu kahramanın Eşhel oğullarından "Amr İbn-i Sabit" olduğunu söylemiştir. Bu azîz şehîd Cenâb-ı Allah'a bir kere olsun; ibâdet edemeden Cennete girmiştir.

(Hz. R. Mahmûd Sâmî(k.s.), Uhûd Gazvesi)

---
28 Temmuz Pazartesi
## EMÎR'ÜL MÜ'MİNÎN HZ. ÖMER (R.A.)'İN TEVÂZUU

İşittim ki daracık bir yerde, Hz. Ömer (r.a.) ka­zara bir fakirin ayağına basmış. Fakirin ayağı acı­mış, ayağına basan zatın Hz. Ömer (r.a.) olduğunun farkına varmamış.

Böyledir: Canı yanan kimse dostu düşmandan fark edemez. Fakir kızmış, Hz. Ömer (r.a.)'e "Kör müsün?" diye haykırmış.

Bu harekete karşı âdil reis Ömer (r.a.) "Kör de­ğilim; fakat kaza oldu, bilmeyerek basmışım. Ku­surumu affet" demiş.

Bunlar ne kadar insaflı dîn ulusudurlar ki halka karşı böyle gönülsüzlük, kibirsizlik, samimiyet ile hareket etmişlerdir.

Hakikaten akıllı, seçme insanlar mütevâzî olur­lar, meyvası çok olan dal, başını yere doğru eğer.

Hayatında tevazu gösterenlerin başları yarın kı­yamet gününde çok yükselir; burada kafa tutanlar ise yarın utançlarından başlarını yere eğerler.

Arkadaş! Eğer sen hesap gününden korkuyorsan, senden korkan insanların hatırından geç.

Ey aşağılık insan! Elin altındakilere sitem etme. Unutma ki el üstünde el vardır.

(Bostan ve Gülistan, Şeyh Sâdî-i Şîrâzî, Sh: 193)

---
29 Temmuz Salı
## BEYAZİD-İ BİSTÂMÎ (K.S.)'NİN TEVAZUU

İşittim ki bir bayram sabahı Beyazid-i Bistâmî (k.s.) hamama gitmiş, gusül etmiş çıkmıştı. Sokakta giderken birisi bir evden dikkatsizlikle Beyazid (k.s.)'in başına bir leğen kül döktü. Beyazid (k.s.)'in sarığı, sarı küle bulaşmış olduğu halde, eli­ni yüzüne sürerek, Cenâb-ı Hakk'a şükretti ve nef­sine hitap ile: "Ey nefis! Ben ateşe lâyıkım. Başıma kül döküldü diye kızar mıyım?" dedi.

Büyükler kendilerine bakmazlar. Kim ki kendi­sini görürse, Cenâb-ı Hakk'ı görmeyi ondan bekle­meyin.

Büyüklük kendisine paye vermek, yüksekten atıp tutmak değildir. Büyüklük kuru dava ile tekeb­bür ile olmaz.

Tevazu senin dereceni yükseltir; kibir ise seni yere çalar, alçaltır.

Sert huylu kibirli kimse boynu üstüne düşer. Yü­celik istersen yücelik arama.

(Bostân ve Gülistân, Şeyh Sâdî-î Şîrâzî, Sh: 162)

<hr>

Peygamber (s.a.v.) buyurdular:

**"İki huy vardır ki bir mü'minde bulunmaz­lar. Biri cimrilik, diğeri kötü ahlâktır."**

Ebu Hüreyre (r.a.) Resûlullah (s.a.v.)'ın şöyle buyurduğunu anlattı:

**"İnsan, güzel ahlâkı ile, geceyi ibâdetle geçiren derecelerine ulaşır."**

(Ahlâk Hadîsleri)

---
30 Temmuz Çarşamba
## TÜRK HEKİMLERİ VE MİKROP

Kur'ân'da mikroplara âid ima sayılması mümkün bazı pasajlar vardır. Fâtih (k.s.)'in hocası ve mürşidi meşhur Ak Şemseddîn (k.s.) de bir eserinde, hastalıkların gözle görülmeyen canlılar tarafından meydana getirildiğini yazmıştır. **Mâddetü'l-Hayât adlı eserinde ve mutasavvıf mikrop ve bakteri nazariyesini ilk defa olarak şu şekilde ortaya atmıştır. (Ali Emirî, Tıb, No:126, V. 50): "Cümle marazların (hastaların), sûret-i nev'iyyesini hasebiyle (çeşitli suretleri bakımından), nebât ve hayvanlarda olduğu gibi, tohumları ve asılları vardır, ot to­humu ve ot kökü gibi..."** O çağlarda mikroskop olmadıgı için mikropları görmek mümkün değildi Pasteur'den de 4 asır öndeyiz. Batılılar, bütün dahîlerin kendilerinden yetiştiği ve bütün îcâd ve keşiflerin kendilerine aid olduğu iddiasında bulundukları ve bu iddialarını kültür emperyalizmi yoluyla beyinleri yıkayarak kendi kültürlerini bile iyi bilmeyen kadim­lere yutturdukları malûmdur.

(B. Türkiye Tarihi, Y. Öztuna, C. II, Sh: 142-143)

<hr>

Resûlullah (s.a.v.) şöyle buyurdular

"Allah'tan korkan (takva) sahibi kimse için zenginlikte beis yoktur. Fakat Allah'tan korkan (takva sahibi) ıçın sıhhat, zenginlikten daha hayırlıdır, nefsin hoşluğu da nimetlerden sayılır."

Resûlullah (s.a.v.) şöyle buyurdular: ''Her iyilik bir sadakadır;senin tatlı bir yüzle kardeşinle karşılaşman ve senin (varlık) kabından onun çanağına boşaltman da ma'rûfdan, iyiliktendir." (Ahlâk Hadîsleri)

---
31 Temmuz Perşembe
## NAMAZIN EDEBLERI

1- Erkeklerin başlangıç tekbiri alırken ellerini yenle­rinden çıkarmaları. Ancak soğuk gibi zorunlu hallerde çı­karmayabilirler.

(Yenden el çıkarmak Buhâralılar, Mısır halkının ava­mı ve merasim kıyafeti giymiş olan ilmiye sınıfı gibi uzun kollu elbise giyenler içindir.)

2- Namaz kılan ister erkek isterse kadın olsun ayakta secde yerine, rükûda ayaklarının üzerine, secdede burnu­nun ucuna ve oturuşta kucağına bakıp "Allah'a, onu gö­rür gibi kulluk et, çünkü sen onu görmesen de o seni gö­rüyor" Hadîs-i Şerifinin gerçeğini düşünerek Allah'tan başka bir şey ile meşgul olmamak ve selâm verirken omuz başlarına bakmaktır.

Eğer namaz kılanın gözleri görmüyor veya karanlıkta kalıyorsa Allah'ın azametini düşünmek ona yeterlidir.

3- Mümkün mertebe öksürmemeye çalışmak. Geğir­mek de öksürmek gibidir.

4- Esnerken ağzını tutmak.

5- İkâmet getirilirken "Hayye ale'l-felah" denildiği vakit cemaat hazır ve imâm da mihrabın yakınında ise, namaza kalkmalarıdır. Eğer imam mihrabın yakınında değilse, her saf, imam kendilerini geçtikçe ayağa kalkar. Eğer imâm cemâatin ön tarafından giderse cemâat onu gördüğünde ayağa kalkar.

6- "Kad kameti's-salah" denildiği zaman imâmın na­maza başlamasıdır. Ebû Yûsuf (r.a.) Hazretleri: İkâmet bit­tikten sonra imâm namaza başlar demiştir. Diğer üç mezhep
imamlarının görüşleri de budur.

  (Nimet-i İslâm, Sh: 272)

---
1 Ağustos Cuma
## NAKÎB'ÜL-EŞRÂF

Nakîb'ül-eşrâf, imparatorlukta, Peygamber (s.a.v.)'in torunu ol­duklarını iddia edenlerin işlerini görmek için seçilmiş bir Rumeli kazaskeridir. Bizzat Peygamber (s.a.v.)'in torunu olduğuna inanı­lanlardan seçilir. Saygı gören, çok defa pâdişâh cülûslarında onlara kılıç kuşatan bir şahıstır.

Nakîb'ül-eşrâf, XVI. asrın sonlarına doğru günde 75 akça maaş alıyordu. Bu makama getirilen kazasker, sadrazamı ziyaret ederdi. Sadrazam, nakîb efendiyi ayakta karşılardı. Kahve, buhur ve gülsu­yu ile ağırladıktan sonra samur kürk giydirilip kendisine görev ve­rilen ta'yîn berâtı verilirdi.

Bu makamda bulunanları meşhurları Erzurumlu Feyzullah Efendi'dir. Aynı zamanda Şeyhülislâm olan tek zâttır.

(Büyüt Türkiye Târihi, Y. Öztuna, C. 10, Sh: 262)

## ÜMMET-İ MUHAMMED (S.A.V.)'E MENSÛB OLMANIN ŞÜKRÜ

Resûl-ü Ekrem (s.a.v.) Efendimiz'in ümmetinden olmak ni'metine nail bulunuyoruz. Yâ Rabbi! Bu ne büyük ni'met! Bu kudsî ni'metin îcâb ettiği yüzbinlerce şükran vazifesinden yalnız birisini îfâ için O Nebî-yi Zîşân (s.a.v.)'ımızın ve onun muhterem Âl ve Evladıyla Ashâb-ı Kiram (r.a.e.)'ının fazâil ve mehasinini mâdâm'el-hayât (hayat devam ettikçe) yazmakla, yâd etmekle meşgul olsak yine bu şükran vazifesini asla yerine gelirmiş olamayız. Bu, bir hakikattir. Nebî-yi Âlişân (s.a.v.)'ımızın kudsiyetini, Âl ve Evlâd'ının necâbet ve ulviyetini, Ashâb-ı Kiram (r.a.e.)'ın mübeccel kadr ü kıymetini tasvîrden aczini i'tirâf etmeyen kim vardır? Evet... Bu âli (r.a.e.) Zevatın kudsîyetini, fazâil ve mehasinini yazmağa hangi kalem muktedir olabilir?

(Ö Nasûhî Bilmen, Ashâb-ı Kiram, Sh: 4)

---
2 Ağustos Cumartesi
## HIRSIZLIKTAN DOLAYI ELİ KESİLEN SOYLU KADIN

Kureyşliler'in ehemmiyet verdiği Benî Maznunlardan bir kadın, nasılsa hırsızlık yapmıştı. Kadının yakınları elinin kesil­mesinden korkarak Hz. Usâme b. Zeyd (r.a.)'i Peygamberimiz (s.a.v.)'e şefaatçi gönderdiler.

Hz. Usâme (r.a.) durumu Peygamberimiz (s.a.v.)'e bildirdi. Kadının bağışlanmasını dileyince Peygamberimiz (s.a.v.)'in rengi değişti.

"Sen kötülükleri önlemek üzere, Allah'ın koymuş olduğu ezalardan bir cezanın afvı hakkında mı benimle konuşuyor­sun?" buyurdu.

Hz. Usâme (r.a.) Peygamberimiz (s.a.v.)'den, Allah'tan afvını diledi. Peygamberimiz (s.a.v.): "Bundan sonra derim ki sizden önceki insanları helak eden, ancak, onların içlerinden şe­refli ve soylu birisi hırsızlık ettiği zaman onu cezasız bırakmaları; içlerinden fakir ve zaîf biri hırsızlık edince de onun hak­kında ceza uygulamaları idi.

Muhammed'in varlığı kudret elinde bulunan Allah'a yemin ederim ki:Fatıma bint-i Muhammed, hırsızlık edecek olsaydı, muhakkak onun da elini keserdim!" buyurdu.

Sonra da emretti. O kadının eli kesildi. Bunun üzerine, ka­dın, güzelce tevbe etti ve evlendi.

Kadın bundan sonra Hz. Âişe (r.a.)'nin yanma gelir, gider, o da, onun ihtiyâcını Peygamberimiz (r.a.)'e arz ederdi.

(İ .Târihi, C: 8, Sh: 348)

<hr>

"Onlar, îmân edenlerle karşılaştıkları zaman (biz de, îmân ettik!) derler. Ayrılıp şeytânlarıyle baş başa kaldıklarında ise, (Biz gerçekten, sizinleyiz. Biz, ancak, alay ediyoruz!) derler." (Bakara: 14)

---
3 Ağustos Pazar
## ŞEHÎDLER VE HAKLARINDAKİ HÜKÜMLER

Şehâdet, büyük bir mertebedir. Allah yolunda canını feda eden bir müslümana "Şehid" denir.

Böyle bir zâta şehit denilmesi; ya Cennete gireceğine şehadet olunduğu veya irtihâl anında bir takım rahmet melekleri hazır bu­lunduğu veyahut kendisi Hakk Teâlâ'nın manevî huzurunda hazır olarak merzûk bulunacağı içindir.

Şehîdler, ya hem dünya, hem de âhiret itibariyle şehîddirler. Veyahut yalnız dünya itibariyle şehittirler. Veyahut yalnız âhiret ahkâmı itibariyle şehîddirler.

Bu cihetle şehîdler üç kısma ayrılır.

1) Mükellef ve tâhir olduğu halde kendisine vuku bulduğu bili­nen bir tecâvüz ile zulmen öldürülmüş olan ve bundan dolayı vâris­lerine diyet olarak bir mal verilmesi lâzım gelmeyen herhangi bir müslümandır.

Binaenaleyh gayri müslimler ile veya yol kesiciler ile harp neti­cesinde öldürülüp cünüp bir halde bulunmamış olan âkil, baliğ bir muslim, böyle bir şehîddir.

Kezalik: Malını, ırzını, nefsini, sair müslümanları veya müslümanların himayesindeki zımmîleri müdâfaa ederken, kılıç, kama gibi bir âlet-i câriha ile haksız yere derhâl öldürülmüş bulunan mü­kellef, tâhir bir müslümanda böyledir.

Bu kısım şehîdlerin hükmü, yıkanılmaksızın yalnız namazları kılınıp libaslarıyla defnedilmektir.

2) Kalbinde nifak bulunduğu halde zahiren müslüman görünüp muharebede müslümanların saflarında bulunduğu halde düşman ta­rafından öldürülen herhangi bir şahıstır. Buna da dünya ahkâmı iti­bariyle şehîd denir.

3) Şehid-i kâmilde aranılan şartlardan bazılarının câmi' olma­yıp irtihâli yalnız âhiret ahkâmı itibariyle şehîd sayılan herhangi bir müslümandır.

(B. İslâm İlmihâli, Ö. N Bilmen, Sh: 267)

---
4 Ağustos Pazartesi
## HZ. OSMAN (R.A.)

Nesebi; Abdi Menâf'ta Peygamber (s.a.v.) Efendimizle birleşir. Babasının adı, Affân... Bu sebeple; Osman b. Affân olarak çağrılır.

Peygamber (s.a.v.) Efendimizin Rukıyye ve Ümmü Gülsüm, isimlerinde iki kızıyla evlendiği için Zinnûreyn -iki nur sâhibi-ismine de sahip olmuştur.

Evinin çevresini, kırk gün süreyle kuşattılar; kendisini böylece içeri hapsettiler. Sonra da şehîd ettiler. O anda, önünde musahâfı açmış, Kur'ân okuyordu.

<hr>

Bütün inceliği ile haya sahibi idi. Evinde kapı kapalı olduğu halde gusletseydi; yine de örtünürdü. Sâhib olduğu bu haya duygu­su, üzerindeki örtüyü açmaya mâni idi.

<hr>

Gecelerin ilk kısmında biraz uyur, sonra ibâdete kalkardı. Gün­düzlerini de oruçla geçirirdi.

<hr>

Çok defa kıldığı namazların her rekâtında Kur'ân'ı hatmederdi.

<hr>

Dört veya beş dirhem değerinde bir Aden işi kalın örtüye bürü­nür, hutbeye çıkardı.

<hr>

Muhtaç olan insanlara imaret yemeği yedirir; kendisi de eve gi­der, sirke ile zeytinyağı yerdi.

<hr>

Hilâfeti devrinde; binekte kölesini arkaya alır ve böyle yaptığı için çekinme duygusuna kapılmazdı.

<hr>

Kabristana uğradığı zaman oturur, ağlar; öyle ki sakalı ıslanırdı.

Şehâdeti: Hicrî, 35, - Miladî, 655 - yılına rastlar.

(Tabakât'ül Kübra, C: 1, Sh: 64-65)

---
5 Ağustos Salı
## NAMAZIN TIBBÎ FAYDALARI

* Tıbb-ı Nebevî konusunda eser yazanlardan Tabîb Abdüllatif Bağda­dî diyor ki: "Pek çalışmayan ve lüks hayat yaşayan fakat sağlık ve sıh­hatleri yerinde olan bazı kimseler gördüm ve sebebini sorduğunda; "Çokça namaz kıldıklarını ve gece ibâdet ettiklerini öğrendim."

* Namazın nezle ve grip hastalıkları için çok faydası vardır. Özellikle secde geniz tıkanıklığının açılmasına yardım eder, barsaklardaki besin maddelerini harekete geçirerek kokuşmasını önler, mide ve barsaklardan çabuk geçmesini sağlar, bağırsak kıvrımlarında gizlenmiş artıkların harekete geçmesini temin eder, çünkü secde halinde bunlar sıkışır ve birbirlerini iterler, böylece mide ve bağırsaklardaki ağrılar da gideril­miş olur. Çoğu zaman namaz, nefse ferahlık verir, üzüntü ve sıkıntıyı giderir, öfke ateşini söndürür, hakkı sevindirir, insanlara karşı alçak gö­nüllü olmaya alıştırır, kalbi inceltir, bağışlamayı sevdirir. İntikam alma­yı kötü gösterir, çoğu zaman isabetli fikirler ve doğru cevâblar namaz­da akla gelir.

* İnsan namaz kılarken Rabbine karşı korku, ümit, haya ve sevgi du­yar, âhireti hatırlar, bütün bunlar insana kuvvet verir ve gönlünü açar, böylece hastalığı silkip atar.

* Namaz rızka vesile olur. sağlığı korur, dertleri vücûddan kovar, kal­bi güçlendirir, yüzü nurlandırır, gönlü hoş eder, tembelliği giderir, or­ganları zindeleştirir, duyuları destekler, göğsü genişletir, ruha gıda ve­rir, kalbi nûrlandırır, nimetin devamını ve azabın uzaklaştırılmasını sağlar, bereketi celbeder.

* Peygamber (s.a.v.): "Sizlere gece namaz kılmayı tavsiye ederim. Zîrâ gece namazı sizden önceki sâlih kimselerin âdetidir. Gece namazı, kişiyi Allah'a yaklaştırır, günahlardan uzaklaştırır, günahları yok eder, vücûddan hastalıkları uzaklaştıran bir ibâdettir." buyurmuştur.

* Namaz; beden, ruh ve kalbe te'sîr eder en etkili şeylerdendir.

(Tıbb-ı Nebevî Ansk., C: 2, Sh: 497-499)

---
6 Ağustos Çarşamba
## TÜRKLER BOŞ LÂF SÖYLEMEZ

Fazıl Ahmed Paşa 1672 yılında Avusturya seferine çıkmıştı. Ancak düşman memleketinde uzun zaman geçtiği halde, savaşma­dan geri dönmüştü. Derhâl Avusturya elçisini çağırıp şöyle dedi:

- "Seni burada alıkoyduk, biz de memleketinizde biraz dolaş­tık. Neler yaptığımızı elbet işitmişsinizdir. Şimdi tekrar eski kışlık­larımıza gidiyoruz. Al şu mektubu hükümdarına götür. Ancak anla­yamadığım bir şey var. Ahmak siz misiniz, yoksa başvekiliniz mi? Memleketinizde hiç Türk'ün kuvvet ve kudretini anlayan yaşlı kimseler yok mu?" Bu sözlere elçi şöyle cevap verdi.

- "Memleketimizde ihtiyar çoktur. Ancak olmasına oldu bir kere. Madem ki gitmeme izin verdiniz, Cesarıma ne söyleyeceğim. Müsbet bir durum var mı?" Bu sözlere kızan Fazıl Ahmed Paşa ise şöyle dedi:

- "Bre ahmak! İki senedir neticeli bir işle alâkalandın mı? Her zaman size meclislerde söylenilen sözleri ne çabuk unuttunuz? Türkler boş lâf etmezler velhâsıl benim rütbemde olan adamlarda söz tektir. Tekrar ediyorum. Yaptığınız her kaleyi yıkacaksınız. Erdek'ten Nemçe askerini çekeceksiniz. Size bunları dost olduğum için teklif ediyorum. Yoksa Türkler için bunları yapmak çok kolay­dır."

(Silâhtar Târihi, C. 1, Sh: 303)

<hr>

---
7 Ağustos Perşembe
## NAMAZI TERK ETMEK VE VAKTİNDE KILMAMAK

Geçmiş büyüklerden birinin kız kardeşi ölür. Cenazeyi gömdükleri sıra bu zâtın para cüzdanı meza­ra düşer, kimse farkına varamaz. Eve geldiklerinde adam cüzdanının düştüğünü görür, kabre döner, me­zarı açar, kabrin içinin alevli ateşlerle dolu olduğunu görür, kabri topraklarla örter, ağlayarak üzgün bir hal­de annesine gelir ve:

"- Anneciğim kardeşimin durumundan, ne yaptı­ğından bana haber ver?" Kadın:

"- Neden soruyorsun?"

"- Anneciğim onun mezarında ateşlerin yandığını gördüm."Kadın ağlayarak:

"- Oğlum ablan namaza karşı tembel davranır ve vaktinde kılmazdı." cevâbını verir. Namazı vaktinde kılmayanın hâli bu olursa hiç kılmayanın durumu na­sıldır?

Bir rivayette şöyle buyuruluyor: "Namaza karşı tembel davrananın yüzünde üç ayrı cümle yazılı oldu­ğu halde kıyamet gününde huzura getirilir:

1- Ey Al­lah'ın hakkını çiğneyen!

2- Ey Allah'ın öfkesini hakeden!

3- Dünyada Allah'ın hakkını heder ettiğin için bu gün Allah'ın rahmetinden ümidini kes!"

      (İslâm Şerîatinde Büyük Günahlar, İ. Zehebî)

---
8 Ağustos Cuma
## PEYGAMBER (S.A.V.) EFENDİMİZİN MÜBAREK VARLIĞI VE BÜTÜN ÂLEME RAHMET-İ İLÂHİYE OLDUĞU

Resûl-ü Ekrem (s.a.v.) Efendimiz'in mübarek vücûdları, bulun kâinat için Hakk Teâlâ'nın bir lütfü, bir rahmetidir. O (s.a.v.) bir hakîkat güneşidir ki O (s.a.v.)'nun neşrettiği hidâyet ve hikmet ziyaları bütün âlemleri tenvîz edecek bir mahiyettedir. O (s.a.v.)'nun bütün mükevvenâta karşı îfâza ettiği rahmet ve i'tilâ nurları müsteid olan ruh­ları aydınlatmış, kendilerini ebedî saadetlere kavuşturmuştur.

O (s.a.v.). bir Âlîşân peygamberdir ki zâtında bütün kemâlât ve fezâil olanca şa'şaasiyle tecellî etmiştir. Bu hususta yüzlerce kitap yazılsa yine o kemâlât ve fezâilin binde biri bile yazılmış olamaz. O (s.a.v.)'nun mahlûkât hakkında göstermiş oldukları hayırhahlık, şefkât ve merhametini, O (s.a.v.) Kudsî Vücûdun ümmet-i merhumesi için bir nümûne-i imtisal olmasını ve O (s.a.v.) muazzez peygamberin ulviyeti­ni güzelce düşünelim. Ve O (s.a.v.)'nun mübarek "sünnet-i seniyye"lerine sarılalım, böylece de ahlâk ve etvârımızı tashihe, hatt-ı harekâtımızı ta'yîne lâyıkıyla çalışmış olalım.

Allah-ü Teâlâ Hazretleri, Resûl-ü Ekrem (s.a.v.) Efendimiz hakkın­da "Vemâ erselnâke illâ rahmeten lil âlemin" buyurmuştur. Bu cihetle insanlık âlemini kaplamış cehalet ve dalâlet bulutları O (s.a.v.)'nun neşrettiği diyanet ve hidâyet nûrlarıyla dağılmıştır. Kendisine tâbi olan­ları meleklerden daha yüksek bir kemâl mertebesine eriştirmiştir. Edebiyyet âleminde de ümmetinin şefaatçisi, hâmisi ve sahibidir. Peygamber-i Âlîşân (s.a.v.)'ımızın vücûdu bütün âlemlere rahmettir. Onun dünya hayâtı da böyle bir rahmet olduğu gibi, âhiret hayatı da bir rah­mettir. Nitekim bir Hadîs-i Şerifleri'nde "Sizin için hayatım da mevtim de büyük bir hayırdır" buyurmuşlardır.

(Ö. N. Bilmen, Ashâb-ı Kirâm. Sh: 6-7)

---
9 Ağustos Cumartesi
## RESÛLULLAH (S.A.V.)'IN YARALANMASI

Uhûd'da İslâm ordusunun bozgunluğundan fırsat bulan müşrik­ler Fahr-i Alem (s.a.v.) Efendimizin üzerine hücum ettiler. Ve etra­fındaki cemaat-i İslâmiyeyi dağıttılar. Üzerine pek çok oklar ve taş attılar. O sırada Utbe bin Ebi Vakkas Hz. Peygamberin dudağını yardı. Ve bir dişini kırdı. Abdullah İbn-i Kam'e nâm mel'ûn da mü­bârek yanağının üstünü yardı ve zırhının iki halkası kırılıp koparak bu yanlan yere batıp içeri girdi.

Resûl-i Ekrem (s.a.v.) Efendimiz kanının yeryüzüne damlayıp da ondan dolayı kavmine azâb gelmesin diye yüzünden akanları siler ve "Ya Rabbi! Kavmim cahildir. Sen onlara hidâyet et" diye dua eder­lerdi.

(R. Mahmûd Sâmî (k.s.), Uhûd Gazvesi)

<hr>

## MUGAYYEBÂT-I HAMS

Beş şeyi Allah (c.c.)'dan başka bilecek yoktur.

1- Kıyametin ne zaman kopacağı,

2- Yağmurun ne zaman yağacağı,

3- Hamilelerin ne doğuracağı,

4- Yarın kimin ne kazanacağı,

5- Kimin nerede öleceği meseleleridir. (Lokman Sûresi Sonu)

Bu bâbda Ebû Bekir İbn'i Arâbî şunları demiştir:

Yarın Güneş tutulacak, demek bu kabilden değildir. Zîrâ Güne­şin tutulması hesâbla bilinir.

Yalnız ilim ve tecrübeye dayanan tahminlere mugayyebâtı bilme hükmü verilemez. Bugünkü yapılanlar birer tahmîndir. Söylerken tahmîn olduğu belirtilmelidir. Zîrâ kesin konuşmak tehlikelidir. Ki­şiyi dînden çıkarır. Gaybı ancak Allah (c.c.) bilir. Bu tahminlerin bazan aksi çıkar. Tutmaz.

(S. Müslim Terc. ve Şerhi. C. 1/127-8)

---
10 Ağustos Pazar
## İBRAHİM (A.S.)'İN MÜŞRİKLERİ AZARLAMASI

İbrahim (a.s.) onlara: "Siz şirki irtikâb eder de Al­lah'ın gayri size fayda ve zarar vermeyen şeylere mi ibâ­det edersiniz?" dedi. "Size ve Allah'ın gayrisinde ibâdet ettiğiniz ma'bûdlara helak vardır! Siz nasıl oluyor ki âcizlere ibâdet eder ve Kadir olan Allah-ü Teâlâ'ya ibâ­deti terkeder de, akıllarınızla düşünmezsiniz?"

İbrahim (a.s.) müşrikleri dört cihetle azarlamıştır:

1- Cenâb-ı Allah'ın gayrı menfaat ve mazarrata muk­tedir olmayan şeylere ibâdetlerini takbîh etmiştir.

2- Mâbûdlarının menfaat ve mazarrata muktedir ol­madığını beyân ile tekdir etmiştir.,

3- Onlara ve mâ'bûdlarına "ooof" demekle takbîh et­miştir.

4- Akıllarını hüsn-i isti'mâl etmediklerinden tekdir et­miştir. (Enbiyâ Sûresi: 66)

<hr>

**"Allah-ü Teâlâ " Buyuruyor:**

"Muhakkak İbrahim (a.s.) ve beraberinde bulunan ehl-i îmân'da sizin için iktidâya kâfî âdet-i hasene vardır. Zira İbrâhîm (a.s.) ve ashabı kendi kavmine:

- Biz sizden ve sizin ibâdet ettiğiniz mâ'bûdlarınızdan müteberriyiz -uzağız-, çünkü fâidesiz birtakım taş ve ağaç parçalarını Allah-ü Teâlâ'ya siz şerik addederek onları mâbud ittihâz etmiş müşriklersiniz. Bizim müşrikler­le işimiz olmadığı gibi putlar ile de işimiz yoktur dedi­ler!. .."(Müntehine Sûresi: 4)

(R. M. Sâmî (k.s.), İbrâhîm (a.s.))

---
11 Ağustos Pazartesi
## TEVBENİN KABÛL EDİLDİĞİNİN ALÂMETLERİ

Hakîm zâtlardan birine sordular:

"- Tevbe edenin tevbesinin kabul olduğuna dâir bir işa­ret var mıdır?"

"- Evet, vardır; şu dört şeydir:

a) Kötü arkadaşlardan ayrılmak, onlara karşı direnmek ve iyi kimselere katılmak.

b) Bütün günahlardan kesik; bütün taatlara dönük olmak.

c) Dünya sevgisini kalbinden çıkarmak, âhiret hüznünü kalbinde bütünü ile duymak.

d) Allah'ın kefil olduğu rızık işi ile kalben meşgul ol­maktan kendini almak. Asıl kendisine emrettiği işle meşgul olmak."

Bir kimsede, bu dört alâmet bulunursa o kimse Allah-ü Teâlâ'nın:

- "... Allah tevbe edenleri, temiz olanları sever." (Baka­ra Sûresi, Âyet: 222) Âyeti ile övdüğü kimselerden olur. Ve anlatıldığı gibi olan kimseye karşı şu dört şeyi yapmak in­sanlara vacip olur:

1- İnsanların o kimseyi sevmesi. Çünkü Allah-ü Teâlâ da o kimseyi sevmiştir.

2- Onun için Allah'a dua ederler. Allah-ü Teâlâ onu aynı hâlde sabit kılar.

3- Onunla otururlar; konuşurlar. Müzâkere ederler. İşle­rinde kendisine yardımcı olurlar.

4- Geçmişte işlediği günahlardan ötürü onu ayıplamazlar.

(Tenbîh'ül Gâfilîn)

---
12 Ağustos Salı
## BAZI ZAMANLARDA ÇALIŞMAK

Müslümanı bâzı zamanlarda çalışmanın farz olduğunu bilecek. Zîrâ Cenab-ı Hakk, Hz. Meryem'le şöyle vahyde bulunmuştu:

"Hurma ağacını kendine doğru silk, üstüne, derilmiş taze hurma dökülecektir." (Meryem: 25), Bir Âyetinde de şöyle buyuruyor:

"Gündüzü maişet vakti yaptık". (En-Nebe: 11)

Bil ki, çalışmamak şer'î bir ruhsat, çalışmayı inkâr ise bid'attır. Cenâb-ı Hakk şöyle buyuruyor:

**"Allah, sizi yaratan, sonra rızkınızı veren, sonra sizi öldürecek, daha sonra da sizi diriltecek olandır."** (Er-Rûm:40)

Bil ki çalışma, rızkı ne artırır ne eksiltir. Allah, çalışmayanın rızkını eksiltmediği gibi, çalışanın rızkını da artırmaz. Zîrâ şöyle buyurmuştur:

**"(Allah) dört (üncü) gün (ün hitâmında) orada (arzda) üstün­den baskılar (sabit dağlar) yaptı. Onda bereketler yarattı. Onda arayanlar için dört günde müsavi gıdalar takdir etdi."** (Fussılet: 10) Diğer bir Âyetinde de şöyle buyuruyor:

**"Rızkınız ve size va'd oluna gelen şeyler gök (ler) dedir. İşte o göğün ve yerin Rabbine andolsun ki (va'd olunduğunuz) o (şeyler) tıpkı sizin konuşmanız gibi şüphesiz ve kat'î bir gerçektir."** (Ez-Zâriyat:22,23)

İbn-i Abbas (r.a.)'dan, Resûlullah (s.a.v.)'ın şöyle buyurduğunu bi­ze bildirdiler:

"Çalışmayı, namaz ve oruç ayarında kendine farz görmeyen bid'atçıdır".

İbn-i Abbas (r.a.)'a soruluyor:

- "Hangi çalışma üstündür?

-Dağ başlarında taş taşımak!" Allah Resulü (s.a.v.) buyurdu:

"Helâlinden kazanma yollarını araştırmak farz üstüne farzdır."

İbn Mes'ûd (r.a.) şöyle demiştir:

"Ne dünya ne de âhiret için çalışmayıp boş duran adama cidden buğzederim."

(Sevad'ül A'zâm, Sh: 53)

---
13 Ağustos Çarşamba
## YA'KÛB (A.S.)'UN GÖZLERİNİN AÇILMASI

"Şu benim gömleğimi götürün de babamın yüzüne koyun o artık rahatlıkla görmeye başlar. Sonra bütün ai­lemizi de bana getirin."

Yehûda dedi ki: Kanlı gömleği ben götürüp de baba­mı mahzun etmiştim. Şimdi de bunu ben götüreyim de ona bedel olarak ferahlandırayım ve gömleği aldı, yalına­yak yola düştü. Yanında yedi tane çörek vardı. Yiyemeden o mesafeyi kateyledi.

Allah (c.c.) indinde hükmedilen mühlet tamamlanın­ca Ya'kûb (a.s.)'a Yûsuf (a.s.)'un kokusunu o kadar uzak mesafeden duyurdu.

Sabâ rüzgârı; daha Ya'kûb (a.s.)'a müjdeci haberi ulaştırmadan evvel Yûsuf (a.s.)'un kokusunu ulaştırmak için Allah (c.c.)'dan izin istedi, Allah (c.c.)'da müsa'ade etti ve ulaştırdı.

"Vakta ki kafile (Mısır'dan) ayrıldı, babalan (Ya'kûb (a.s.) dedi ki: "Bana bunak demezseniz inanın ki şimdi Yûsuf (a.s.)'un kokusunu duyuyorum." "(Yanındakiler) dediler ki Allah (c.c.)'a yemîn olsun ki, sen hâlâ eski yanlışlığında ber devamsın. Fakat müjdeci gelip de onu (Ya'kûb (a.s.)'un) yüzüne koyduğu, o da derhal eskisi gi­bi görmeğe başladığı zaman dedi ki": "Ben size sizin bil­meyeceğiniz şeyleri Allah (c.c.) tarafından biliyorum de­medim mi?" Dediler: "Ey babamız; bizim için günahları­mıza istiğfar ediver. Biz hakikatte suçlu idik. Ya'kûb (a.s.) da: "Sizin için Rabbime sonra istiğfâr ederim. Hakîkat şudur ki çok günah örtücü, çok merhamet edici an­cak O'dur."

(R. Mahmûd Sâmî (k.s.), Yûsuf (a.s), Sh: 166)

---
14 Ağustos Perşembe
## HZ. ÖMER (RA)'E FÂRUK LÂKABININ TAKILMASI:

Bir yahûdiyle bir münafık, şu veya bu meselelerden kavga edi­yorlardı. Yahudi, hesaplaşmak üzere münafığı, Allah Resulü (s.a.v.)'nün huzuruna davet ediyor:

- "Haydi gidelim; O hükmetsin!"

- "Hayır, Kâab Bin Eşrefe gidelim!"

- "Nasıl olur?.. O'nun gibi âdil bir hâkime gitmek dururken Kaab'dan nasıl bahsedebiliyorsun?"

Münafık çaresiz kalıyor ve Büyük Huzur'a çıkıyorlar... Taraflar meselelerini Allah Resulü (s.a.v.)'ne anlatıyorlar, hüküm yahûdiden yana... Fakat münafık razı olmuyor. Hemen çekiliyor, yahûdiye diyor ki:

- "Seninle Ömer (r.a.)'e gidelim, o hüküm versin!"

- "Nasıl olursa olsun kalk gidelim!"

- Ömer (r.a.)'in karşısındalar... Yahudi söz alıyor:

- "Bu dava üzerinde hüküm almak üzere evvelâ Peygamberi­niz (s.a.v.)'e gittik. Lehimde hüküm verdi. Şimdi bu adam razı ol­muyor... Senin yeniden karar vermeni istiyor. Israrına dayanamadı­ğım için geldim. Lüzum yoktu."

Hz. Ömer (r.a.) münafığa hitap ediyor:

- "Ne dersin, doğru mudur bunlar?"

- "Evet..."

Bunun üzerine kılıcım çekiyor, Ömer (r.a) haykırıyor:

- Ben Allah Resulü (s.a.v.)'nün hükümlerinden razı olmayan­ların hakkından böyle hükmederim!"

Ve münafığın kellesi düşüyor... O zaman Cebrail (a.s.) iniyor ve Allah Resulü (s.a.v.)'ne hitap ediyor:

- "Ömer, hakla bâtılı ayırd etti."

Ve Ömer (r.a.)'e ayırd edici, "Faruk" lâkabı takılıyor.

(Hz. R. Mahmûd Sâmî (k.s.), Hz. Ömer (r.a.))

---
15 Ağustos Cuma
## İBADETTE İHLÂS

İhlâs; lügatta: Bir şeyi hâlis ve sâf kılmak,

Dîn ıstılahında teriminde ise: Allah (c.c.)'a tâatta riyâ'yı, göste­rişi bırakmak demektir.

İçine karışılması düşünülebilecek başka herhangi bir şey karış­mayan şeye hâlis ve saf, onu hâlis ve saf hale getiricinin fi'line de ihlâs denir.

Fudayl bin lyaz (k.s.) "İnsanlar görür diye ameli terk etmek, ri­ya ve gösteriştir!

İnsanlar görsünler diye amel ermek ise şirktir! Asıl ihlâs bu iki­sinden de kurtulmaktır." demiştir.

"İhlâs amelini Allah (c.c.)'dan başkasının görmesini isteme­medir."

"İhlâs amellerini bulanıklıklardan saf ve hâlis hale getirmekte­dir."

"İhlâs amelin, yazıcı meleğin bilip yazamayacağı, şeytânın an­layamayacağı şekilde kul ile Allah (c.c.) arasında gizli kalmasıdır"diye de ta'rîf edilmiştir.

Peygamberimiz (s.a.v.), "ihlâs nedir?" diye soran bir kimseye;

"Rabbim, Allah (c.c.)'dır! dedikten sonra emr olunduğun gibi istikâmet üzere bulunman (hevâ ve hevesine değil, ancak Rabb'ına ibâdet ve ibâdetinde de emr olunduğun üzere doğru olmandır!" bu­yurmuştur ki bu, ibâdette Allah (c.c.)'tan başka her şeyden ilgiyi kesmek demek olup asıl ihlâs'dır.

Özet olarak denilebilir ki ibâdette ihlâs, niyeti herhangi maddî ve manevî garaz ve gayelerle bulandırmayıp hâlis ve saf tutmak, ibâdet ve tâatı riyadan vesâir şaibelerden safî kılmak, ibâdeti, sade­ce Allah'ın emri olduğu için Allah (c.c.) için yapmaktır.

İbâdette ihlâs dînin ruhudur.

Peygamberimiz (s.a.v.) de dâhil olmak üzere ihlâs herkese emredilmiştir.

(Sohbetler, M. Â. Köksal, Sh: 217-218)

---
16 Ağustos Cumartesi
## DÜNYA HAYÂTI

Dünya hayâtı, nebâtata teşbîh olunmuştur. Çünkü yeryüzüne yağmurlar yağınca topraktan yeni çıkmış, henüz neşr ü nema bulmamış, nemaya istidadı olan otlara yağmur suları karışınca yeryüzü ziynetini takı­nır, âdeta bir nev-arûsun envâ-ı ziynetlerle tezeyyün ettiği gibi nebatatın her birinde zuhur eden beyaz, sa­rı, kırmızı ve siyah çiçeklerle bütün dünya ziynetlenir, bağlar ve bahçelerde envâ-ı meyveler zuhur eder. Şu halleri bağların ve tarlaların sahipleri görünce birçok menfaatlere nail olacaklarını ümîd ederler. Sonra Allah-ü Tââlâ şiddetli rüzgâr, dolu, yâhûd sel suyu gibi âfetlerle gece veya gündüz her şeyi mahveder. Sanki dün hiç bir şey bitmemiş gibi olur. Emekler zayi olup bütün hâsılat harâb olunca sahibi son derece mahzun olur. İşte şu mahzûn olan kimse gibi dünyaya mağrur olan ve muhabbet edenlerin akıbetleri hüzn ü keder­den başka bir şey olamaz. Zira bu misilli kimselere ölüm gelip bütün mülkünü terkedip emekleri zayi' olup dünya hayatlarından dolayı amel-i sâlihden mah­rum olduklarını görünce esefden başka bir şeye nail olamazlar. Fakat o vakitte nedamet ve esef de fayda vermez. Çünkü geçmiş geri dönmez.

Bilesin ki ehl-i îmânın dünyada aldanarak i'timâd ettikleri şeylerin ekserisi kıyamet gününde hakîkat-i hâl zuhur edince bir şeye yaramaz olur. Ehl-i şirkin ve ehl-i isyanın mağrur olup i'timâd ettikleri şeyleri buna kıyas etmek lâzımdır.

(Hz. R. M. Sâmî (ks.) Yûnus ve Hûd Sûreleri)

---
17 Ağustos Pazar
## KIYÂMET GÜNÜNDE ALLAH (C.C.)'IN MERHAMETİ İLE AFFINDAN ÜMÎD OLUNANLAR

Hasan-ı Basrî (r.a.) şöyle dedi: Azîz ve Celîl olan Allah ihlâslı kullarına: "Mağfiretimle sırat köprüsünü geçiniz, rahmetimle cennete girerek orasını amelleri­nizle paylaşınız!" buyuracaktır. Hadîs-i Şerîfte:

"Arşın altından biri: Ey Muhammed (s.a.v.) ümme­ti! Sizin tarafınızdan bana âid olanları muhakkak ben bağışladım. Yalnız (aranızda) kul hakkı makalesi kal­mıştır. Binaenaleyh onları aranızda helâllaşıp bağışla­yınız da rahmetimle cennete giriniz, diye nida eder!" buyurulmuştur.

Abdullah İbn-i Mes'ûd şöyle derdi:

"Kıyamet günü Allah (c.c.)'ın rahmeti insanlara o derece devam edip duracak ki hatta Allah (c.c.)'ın kendisine lanet ettiği İblis'in bile muhakkak kalbi çar­parak kendisine Allah (c.c.)'ın rahmetinin ereceğini ümîd eder."

Buharı ile Tirmizî (r.a.) ve onlardan başkalarının rivayet ettikleri Hadîs-i Şerîfte Allah'ın Resulü (s.a.v.): "Nefsim kudret elinde olan Allah (c.c.)'a ye­min ederim ki muhakkak Allah kullarına karşı anne­nin çocuğuna karşı olan şefkatinden daha merhametli­dir" buyurmuştur.

İmâm-ı Alî bin Ebi Tâlib (r.a.) "Âlim kişi, insanları Allah (c.c.)'ın rahmetinden me'yûs etmeyen ve Allah (c.c.)'a isyan hususunda onlara ruhsat yermeyen kim­sedir" derdi.

(Ölüm, Kıyâmet, Âhiret, İ. Şa'rânî, Sh: 231)

---
18 Ağustos Pazartesi
## EZVÂC-I MUTAHHARÂT (R.ANHÜMÂ)'NIN FAZİLETLERİ

Ezvâc-ı Mutahharât (r.anhümâ)'ın fezâil ve mehâsinine nihayet yoktur. Onlar mü'mînlerin valideleridir. Onlara karşı da her türlü hürmet ve muhab­betle mütehassis bulunmak bizim için bir vecîbedir.

Resûl-ü Ekrem (s.a.v.)'in ilk muhterem Refikası Hadîcet'ül-Kübrâ (r. anha) Hazretleridir ki Nebî-yi Zîşân (s.a.v )'ımızı tasdik edenlerin birincisi bu­lunmak şerefini hâizdir. Hazret-i İbrahim (r.a)'den başka sür Evlâd-ı Nebeviye (r.a.)'nin muazzez vâlidesidir. Resûl-ü Ekrem (s.a.v.) uğrundaki fedâkârlıktan her türlü senalara lâyıktır. Sahîh-i Buharı, C.7, Sh:214'te kayıtlı bir Hadîs-i Şerî'te: "Kadınların en hayırlısı Hazret-i Meryem ile Hazret-i Hadîce'dir." buyurulmuştur. Cibrîl-i Emîn (a.s.), Allah-ü Teâlâ'nın ve kendisinin selâmlarını Resûl-ü Ekrem (s.a.v.) vasıtasıyla Hz. Hatîce (r.a.)'ye teblîğ etmiş ve O'nun için cennette pek kıymetli bir makam bulun­duğunu da müjdelemiştir ki bu da Sahîh-i Müslim C.7, Sh: 133'te kayıtlıdır. Hâdîcet'ül-Kübra (r.a.) Validemizin fezâili hakkında daha nice Ehâdîs-i Şerife vardır.

Zevcât-ı Mutahharât (r.a.)'dan biri de Hz. Âişe Sıddîka vâlidemizdir. Bu muhterem validemiz, Resûl-ü Ekrem (s.a.v.)'e çok hizmetlerde bulunmuş, O (s.a.v.)'ndan çok ilm ü irfan ahzetmiş, İslâmiyet âlemini neşrettiği dînî ma'lûmât ile aydınlatmıştır. Hz. Âişe (r.a.)'nin zekâsı, dirayeti, nezâheti, kudret-i ilmiyesi fevkalâde idi. O (r.a.)'nun nezâhetini Kur'ân-ı Mübîn îlân etmektedir. O'na söz söyleyecek bir kimse Kur'ân-ı Kerîm'in tezkiyesine ve bütün Ehl-i îmânın hüsn-ü şehâdetine münâfı bulunacağı cihetle mücasirlerinin İslâmiyetle hiçbir alâkası bulunamaz. Hz. Âişe Sıddîka (r.a.) Validemiz, Fukahâ-yı Sahabe (r.a.)'nin büyüklerindendir. Hadîs-i Şerif rivayetinde te­mayüz etmiş altı zâttan biri de Umm'ül-Mü'mînîn Hz. Âişe (r.a.)'dir. 2210 Hadîs-i Şerif rivayet etmiş olup dînimizin birçok ahkâmı bu Hadîs-i Şeriflere müsteniddir. Sahâbe-i Kirâm'ın fukahâsından sayılan diğer validelerimiz de Hz. Ömer (r.a.) kerîmeleri Hz. Hafsa (r.a.) ile Hz. Ebû Süfyân (r.a.)'ın kerî­mesi ve Hz. Muâviye (r.a.) hemşiresi olan Hz. Ümm-i Habîbe (r.a.)'dir.

(Ö. N. Bilmen, Ashâb-ı Kîrâm, Sh: 17-18)

---
19 Ağustos Salı
## KAZÂ-İ HÂCETİN ÂDABI

1- Kırda bulunan kimse def-i tabiî için insanlara görmeyeceği tenhâ bir yer seçmeli ve mümkün olursa perde arkasına geçmelidir.

2- Hemen çömelirken açılmalı

3- Güneşe, aya, kıbleye karşı önünü dönmemeli ve bunlara ar­kasını da çevirmemelidir.

4- İnsanların oturacağı, geçeceği yere hacet etmemek.

5- Meyve veren ve gölge vazifesi gören ağaçlar altında hacetini görmemek.

6- Kırlardaki hayvan yuvalarına su dökünmemek.

7- (Sıçrıntılardan korunmak için) sert satıhlara su dökünmemek.

8- Rüzgâra karşı su dökünmemek.

9- Otururken sol tarafa meyil etmek (ihracât daha kolay olur.)

10- Sol ayağı ile helaya girip, sağ ayağıyla heladan çıkmak.

11- Ayakta su dökmemek. Hazret-i Âişe (r.a.): -"Resûlullah ayakta su dökünmüştür diyenlere inanmayın." buyurmuştur.

12- Yıkandığı yerde su dökmemek.

13- Allah ve Peygamber ismi yazılı bir şeyi yanında bulundur­mamak. (Kapalı olursa zarar etmez.)

14- Baş açık ayak yoluna girmemek.

15- Girmeden önce Eûzü Besmele çekmek.

16- Hacet için oturmadan taharet maddesini hazırlamak.

17- Bulaşmamak için, taharet alırken hacet yerinden uzaklaşmak.

18- Mesaneyi tamamen boşaltmak için, öksürmek, yürümek, oyluklarını sıkıştırmak, kamışı sıvamak gibi mûtadı olan her çâreye baş vurup damlanın sonunu getirmek.

19- Bunu yaparken ifrata varıp müşkülâta düşecek şekilde ves­veseye de kapılmamak lazımdır.

(İhyâ-ü Ulum'îd-dîn, C: 1. İ. Gazâlî)

---
20 Ağustos Çarşamba
## HAZRET-İ OSMAN (R.A.)'DA HAYÂ'

Osman (r.a.) Ashâb-ı Kiram arasında haya' ile meşhur Sahâbe-i Celîl'dir. Nitekim Resûlullah (s.a.v.) Hz. Âişe (r.a.) ile otururken Hz. Ebû Bekir (r.a.) müsâade ister ve içeri girer. Arkasında Hz. Ömer (r.a.), arkasından Sad bin Mâlik (r.a.). Bun­larda sonra Hz. Osman (r.a.) girmek için izin iste­yince Hz. Peygamber (s.a.v.) toparlanır oturuşunu değiştirir ve Hz. Âişe (r.a.)'ye:

"Sen geri çekil" buyurur. Hz. Osman (r.a.), içeri girer ve bir müddet konuştuktan sonra izin isteyip ayrılır. Müteakiben Hz. Âişe (r.a.):.

- Babam ve diğer sahâbîler içeri girdiğinde oturuşunuzu değiştirmemiş ve bana geri çekil dememiştiniz deyince Resûlullah (s.a.v.):

"- Meleklerin bile kendisinden haya' ettiği kimseden nasıl haya etmeyeyim Allah'a yemin ederim ki melekler Allah ve Resulü'nden haya' et­tikleri gibi Osman'dan da haya' ederler. Eğer sen yanımdayken o içeri girmiş olsaydı ne konuşur ne de başını kaldırırdı buyurdu.

Hasan-ı Basrî (r.a.) Hazretleri Osman (r.a.)'ın hayâ'sından bahs ederken "O kapısı kapalı bir oda­da banyo yaparken bile suret mahallini açmazdı. Hayâ'sı belini doğrultarak dik durmasına bile mâni olurdu" diyor.

(Hz. R. M. Sâmî (k.s.), Hz. Osman (r.a.))

---
21 Ağustos Perşembe
## KUR'ÂN-I KERÎM'İN LÛKMÂN (A.S.) HAKKINDAKİ AÇIKLAMASI

**"And olsun ki: Biz Lûkmân'a, Allah (c.c.)'a şükret diyerek hikmet verdik. Kim şükrederse ancak kendi yara­rı için şükreder. Kim de nankörlük ederse hiç şüphe yok ki Allah (c.c.) ganîydir (müstağnidir.) Her hamd'e o lâ­yıktır. Hani, Lûkmân, oğluna -o, ona öğüt verirken- (şöy­le) demişti. Oğulcağızım! Allah (c.c.)'a ortak koşma. Çünkü şirk büyük bir zulümdür, haksızlıktır."** (Lûkmân Sûresi, Âyet: 12-13)

"Oğulcağızım! Hakikat (yaptığın iyilik veya kötülük) bir hardal tanesi kadar da olsa, bir kaya içinde veya gök­lerde yâhûd yerin içinde (gizlenmiş) de olsa Allah (c.c.) onu getirir (meydâna çıkarır ve hesabını görür.) Çünkü Allah (c.c.) latif'dir, hakkıyle haberdârdır. Oğulcağızım! Namazını dosdoğru kıl. İyiliği emret. Kötülükten vazge­çirmeye çalış. Sana (Bu emir ve nehiy yüzünden) isabet edecek her şeye katlan. Çünkü bunlar, kat'i surette farz kılınan umurdandır. İnsanlardan (kibirlenip) yüzünü çe­virme. Yeryüzünde şımarık yürüme. Çünkü Allah (c.c) her kibir taslayanı kendini beğenip övüneni sev rüyüşünde mu'tedil ol. Sesini alçalt. Seslerin en çirkini eşşeklerin anırışıdır." (Lûkmân Sûresi, 16-19)

(Peygamberler Târihi, M. Âsım Köksal)

---
22 Ağustos Cuma
## HAZRET-İ PEYGAMBER (S.A.V.)'İN YÜKSEK TEVAZUU

Peygamber Efendimiz (s.a.v.), yaratıkların en şereflisidir. O kadar yüksek mertebesiyle beraber pek ziyâde mütevazı idi. Fakirleri ve zayıfları dâima okşar, misafirlerinin altlarına kendi mübarek elbiselerini döşeyecek kadar ikramda bulu­nurdu. Bir meclise girince, nerede boş yer bulursa orada oturmak ister, bulunduğu meclislerde herkesten çok vakarını korurdu. Söze gerek görmedikçe susardı. Gül­mek gerekince, tebessümle yetinirdi. Huzurlarında bulunanlar da son derece edebe riayet eder, başlarını aşağıya eğerlerdi. Konuşurken seslerini yükseltmezlerdi. Gülmeleri de tebessümü aşmazdı. Peygamber Efendimiz (s.a.v.), âcizlere, yoksullara o kadar iltifat ve tevazu gösterdiği halde, kendileri ile görüşmelerde bulunduğu hükümdarlara karşı asla tezellül (küçülme) göstermez. Risâlet makamının ul­viyetini korumadan hiçbir zaman geri durmazdı.

Kayserlere, kisralara gönderdiği mektuplarında dâima mübarek ismini önce
belirtir. "Allah'ın kulu ve Peygamberi Muhammed tarafından Rum büyüğü Hirakl'e"şeklinde yazdırırdı. Kendilerini hiç çekinmeden İslâm dinine davet ederdi. Kabul etmedikleri takdirde, azaba uğrayacaklarını, saltanatlarının ellerinden çıka­cağını kendilerine açıkça duyururdu.

(B İ. İlm., Ö. N. Bilmen, Sh: 571)

## HAZRET-İ PEYGAMBER (S.A.V.)'İN MÜBAREK AHLÂKI

Hazret-i Peygamber (s.a.v.)'in ahlâkı tamamen Kur'ân-ı Kerîm'e uygundu. Kur'ân-ı Kerîm'in gösterdiği güzel huyların hepsini kendisinde toplamıştı. O'nun kadar güzel ahlâka sahip bir kimse görülmemiştir. Onun. içindir ki hakkında Kur'ân Âyeti ile:

"Şüphe yok ki pek büyük ahlâk üzere yaratılmış bulunuyorsun." buyurulmuştur.

Bir Hadîs-i Şerî'fte de buyurmuştur;

"Ben, ahlâk güzelliklerini tamamlamak için gönderildim.''

Gerçekten Peygamber Efendimiz (s.a.v.) ahlâkın en güzel ve en iyi hallerini kendinde toplamış, bunları ümmetine de öğütlemiş ve kendisine uyanları melekler derecesine yükseltmiştir.

(Büyük İslâm İlmihâli, Ö. N. Bilmen, Sh: 567)

---
23 Ağustos Cumartesi
## MÜ'MİNLERİN KUR'ÂN'I DİNLEMESİ VE SÜKÛTU

**"Kur'ân okunduğu zaman, hemen onu dinleyin ve susun. Olur ki merhamet edilirsiniz."** (A'raf Sûresi: 204)

Üseyyid bin Hudayr (r.a.)'den şöyle dediği rivayet olunmuştur:

Bir kere Üseyyid (r.a.) gece vakti Bakara Sûresi ve Sûre-i Kehf i okuyordu. Atı da yanında bağlanmış idi. Kur'ân'ı okur iken at depren­meğe başladı. Üseyyid (r.a.) sustu. At da sâkinleşti. Üseyyid (r.a.) tek­rar okumağa başladı, at yine şahlandı. Üseyyid (r.a.) sustu, at da sakin oldu. Üseyyid (r.a.) bir daha okumağa başlayınca at yine şahlandı. Ar­tık Üseyyid (r.a.) Kur'ân okumaktan vazgeçti. Oğlu Yahya (r.a.) da ata yakın yatmakta idi. Atın çocuğa zararı dokunmaması için oğlu Yahya (r.a.)'yı geriye çekti. Başını kaldırıp göğe baktığında kandiller gibi bir takım yıldızların parlamakta olduğunu gördü.

Sabah olup da keyfiyeti Resûlullah (s.a.v.)'e arz eylediğinde:

- Oku ey Hudayr oğlu, oku ey Hudayr oğlu! buyurdu Üseyyid (r.a.) de:

- Atın oğlum Yahya'yı çiğnemesinden endişe ettim de kestim, gökyüzünde kandiller gibi yıldızlara parlamakta olduğunu gördüm! sonra göğe doğru çekilip gittiler."dedi. Resûl-i Ekrem (s.a.v.):

- Onlar bilir misin nedir?" buyurdu."- Hayır." dedim.

- Ey Üseyyid. onlar melekler idi. Senin sesine yaklaşmışlardı. Eğer sen Kur'ân okumağa devam etse idin sabaha kadar melekler seni dinlerdi." buyurdu.

Aile ocağında bir evlâdın dünyaya gelmesiyle evlâd hakkı evvelâ evlâdına güzel bir isim vermekle başlar. Nitekim Hadîs-i Şerifte:

"Evlâdın ebeveyn üzerinde hakkı güzel isim verilmesi ve Kur'ân'ı ve ferâiz-i diniyesini talim etmek ve sinn-i rüşde vasıl oldukça evlen­dirmektir."Diğer bir Hadîs-i Şerifte:

"Evladınızı üç hasletle terbiye ediniz:

1- Peygamberinize muhabbet. 2- Ehl-i beytine muhabbet, 3- Kur'ân kırâ'ati"

"(R. M. Sâmi (k.s.), Musahabe/2, Sh: 64)

---
24 Ağustos Pazar
## MESCİDLERDE OTURMANIN ÂDABI

Mescidlerde uzun süre oturmanın çarşı ve pazarlarda fazla kalmamanın âdabı şöyle beyân edilir:

Her iki yerde bulunup oturmanın ayrı ayrı şartları vardır. Mescid­lerde oturmanın şartlarına gelince: Kişinin mescidde bulunduğu sürece tüm hareketleri, oturması, kalkması, düşünceleri temiz ve bir edeb için­de övülecek bir şekilde olmalıdır. Bu böyle olmadığı taktirde mescidde oturmayı kısaltmalıdır. Zîrâ mescidde oturan kişi, hissetsin veya etme­sin, Hakk Teâlâ'nın huzurunda olduğunu unutmamalıdır. Öyle ya, pa­dişah meclisinde edebiyle oturmayanın başına felâket tez gelir.

Meşayihden Muhammed Şüveymî, (Allah'ın nzası üzerine olsun,) Medyen (k.s.)'in talebesi idi. Ebû Medyen (k.s.)'in meclisinde bulunan­lara hiçbiri onunla oturmaya cesaret edemezdi. Çünkü meclisde bulu­nanlardan birinin hatır ve hayaline kötü bir şey geldiğini hisseder et­mez, elindeki değnek ile o kişiyi adam akıllı döverdi. Çünkü her şey kendisine malûm olurdu. Allah'ın yaratıklarından bir kulun meclisinde böyle olursa, Hakk Teâlâ'nın huzur meclisinde bu gibi davranışların ne gibi bir sonuca varacağını bir düşün...

(El-Uhûdül Kübrâ, İ. Şa'rânî, Sh: 87)

## AMELDE EHEMMİ MÜHİMME TERCİH

Müslim, Tirmizî, Nesaî ve İbn Mâce, Mu'dan'dan naklen şu Hadîs-i Şerifi rivayet ederler: Sellâllahü aleyhi ve sellem Efendimiz'in azâdlı köle­si Sevbân (r.a.)'a rastlamıştım. Ona "Bana öyle bir amelden haber ver ki, omi yapayım da Hakk Teâlâ beni o amelle cennete sokmuş olsun veya Hakk Teâlâ'nın çok seveceği bir amelden bana söz et." demiştim. Fakat soruma cevâb vermedi ikinci kez sordum, yine cevâb vermedi, üçüncü kez sordu­ğumda, bana, "Ben bu konuda Allah'ın Rasûlü (s.a.v.)'ne bir soru sormuş­tum. Bana, "Fazlaca secde etmelisin. Hakk Teâlâ'ya yapacağın her secde se­ni bir basamak yukarı çıkarır, kusur ve kabahâtlarından da birini siler." bu­yurmuşlardı", diye anlatmıştır. (H.Şerif)

(El-Uhûd'ül Kübrâ, İ. Şa'râni, Sh: 99)

---
25 Ağustos Pazartesi
## HZ. EBÛ BEKİR (R.A.)'İN ŞEMÂİLİ VE HİLYESİ

Ebû Bekir (r.a.) Hz.leri fasih'ül-lisân, sâhib'ül-vech, nahîf'ül-cism, uzuna yakın orta boylu, orta ku­ruca yüzlü, çukurca gözlü, yumru alınlı, sakalı seyrek idi. Aşkullah, haşyetullah ve muhabbet-i Resûlullah (s.a.v.)'dan dâima mahzun idi. Târih-i filden iki sene sonra yani Resûl-ü Ekrem (s.a.v.)'den iki sene önce doğmuştur. Ahkâmı şer'iyye'ye lâyıkıyla arif, Kur'ân-ı Kerîm'in mezâyâsına vâkıf, ahlâk-ı hamîde ile müttesıf, fevkalâde müttekî ve afîf ve âdil ve münsıf idi ve bununla beraber şeci' idi.

Hatta bir gün Hz. Alî (r.a.) meclisinde bulunanlara: "Nâsın en şecâatlısı kimdir?" diye sormuş "Sensin" dediklerinde.

"Ben filvaki her kim ile mübâreze meydânına çık­tım ise öcümü aldım. Nâsın en şecâatlısı kimdir?" di­ye buyurmuş.

Onlar da; bilmiyoruz, kimdir? diye sorduklarında: Hz. Alî (r.a.) de:

Hz. Ebû Bekir (r.a.)'dir ki, "Bedr" günü Resûl-ü Ekrem (s.a.v.) Efendimiz için bir hayme yapıldı.

Müşriklerden bir kimse hücum etmesin. Kim bek­leyecek? denildi. Kimse yanaşmadı. Ebû Bekir kalktı. Kılınç elinde olduğu halde Resûl-ü Ekrem (s.a.v.) Efendimiz Hazretlerinin başı ucunda durdu. Her kim hücum etti ise kılınç ile karşılayıp def ederdi. İşte nâs'ın şecâatlısı O'dur" dedi. (Hz. Ebû Bekir, R. Mahmud Sâmi (k.s.))

---
26 Ağustos Salı
## HALKALI İSMİ NEREDEN GELİYOR

Erdel Seferi'nden dönüşte İstanbul yatanında Halkalı'ya geliniyor. Evliya Çelebi şöyle anlatıyor:

"Rumlar zamanından beri burada bir ayazma vardır. O ayazmanın kubbesinde hal­ka varmış. Bir adam halkaya ip bağlayarak kahrından kendisini asınca halka kopup ada­mın başına altınlar dökülmüş Süleyman Han'a haber verildiğinde o âdil hükümdar -Al­lah o malı sana vermiş, 1/10 hükümdar hakkını, hazineye ver diyerek Defterdar İsken­der Çelebi eliyle 1060 kese Öşr-i Şer'î Beytülmal için alınır. Adama kalan malın hesa­bını ise Allah bilir. Onun için buraya Halkalıpınar derler."

(Evliya Çelebi Seyâhatnânesinden En Güzel Seçmeler, Sh: 237)

## TUNA NEHRİNİN BUZLARI

Evliya Çelebi Silistre'de iken Tuna'nın buzları Evliya Çelebi'yi hayretler içerisin­de bırakır.

"Tuna'nın buzları çözüldükten sonra emniyet ve rahatlık olur. Fakat Tuna, buzları
Alman diyarından sürükleyip getirdikte kaba duvarının yüksekliği 90 zira olur. Çok kere buzlar birbiri üzerine kat kat yığılarak kak duvarından içeri girip evleri harâb eder. Nehir içinde buzlar birbirine vurunca top sesi gibi sesler hâsıl olur. insanlar Tuna buzu üzerinde çadırlar kurarlar. Kimi nalın, kimi pabuç ile elinde harbe, değnek ile şehirden şehire âdeta sürüklenen bir yaprak gibi kayarak giderler. Bayram zamanlarında ise salıncaklar kurulur. Balık avcıları buzu delerek marina balığı ve mersin balığı tutarlar. Al­lah'ın hikmeti Tuna nehrinin bazı yerlerinde delikler halk edilmiştir ki o yerlerde asla Tuna buzu donmaz. Bu da balıkların yaşamasına imkan sağlar. Balıklar bu deliklere ge­lerek başlarını buzdan çıkararak teneffüs ederler. Büyük topluluklar toprak dökerek ateşler yakıp koyun ve sığır çevirirler.

(Evliya Çelebi Seyâhatnânesinden En Güzel Seçmeler, Sh: 125-130)

## ERCİYES DAĞININ GARİP VASIFLARI

Bu dağda aslan, yılan, çıyan, akrep vesâir zararlı ve yırtıcı hayvan yaşamaz imiş.
bu dağ (Ricâlilgayb) makam olduğundan bu tür hayvanlar bulunmaz derler. Başka bir
rivayete göre güzide; Ashâbdan olup uzun zaman yaşayan Baba Rete-i Hindi Hazretleri bu dağda oturduklarında yırtıcı ve zararlı hayvan olmaması onların dualarının bereketindendir derler. Hâlâ bu dağa da Baba Rete Bağı derler, kendiliğinden bitip yetişen çeşitli meyveler veren bağlar vardır. Baba Rete bağcıların piri olup mübarek adı (Ebû Zeyd Hindi) dir. Mezarı Hindistan'dadır.

(Evliya Çelebi Seyâhatnâmesi)

---
27 Ağustos Çarşamba
## AKIL Nİ'METİ

Melekler dediler:

"- Yâ Rabb, Arş'dan büyük bir şey yarattın mı? Allah-ü Teâlâ:

- Evet, aklı yarattım, buyurdu. Melekler:

- Yâ Rabb, ne kadar büyüktür? Allah-ü Teâlâ:

- Kumların sayısını bilir misiniz? Melekler:

- Hayır yâ Rabb, Allah-ü Teâlâ:

- İşte aklın büyüklüğünü bilemezsiniz. Ben, aklı kum sayıları gibi sınıflara ayırdım. Kimisine bir tane, kimisine iki tane, kimisine üç tane, dört tane, bazısına bir farak, bazı­sına vesk diğer bazılarına da daha çok verilmiştir." buyuruldu.

Kalbe konan ve Allah-ü Teâlâ ile Resulü (s.a.v.) bilmeğe yarayan akıl nurunu yenmek asla düşünülemez. Bizzat Alla­h-ü Teâlâ'nın medhettiği bu akıl yenilirse öğülecek başka ne kalır? Eğer öğülen Peygamber (s.a.v.)'in getirdiği şerîat ise, bunun doğruluğu ne ile bilinmiştir. Eğer yerilen, kötülenen akıl ile bilindi ise böyle akıl ile bilinen de mezmûmdur.

Şerîat'ın doğruluğu akıl ile değil, imân nuru ve yakın gözü ile bilindi diyenin sözünde kıymet yoktur. Zîra biz, akıl demekle onların, yakın gözü ve imân nuru dedikleri şe­yi kasd ediyoruz. Bu, eşyanın hakikatini idrâk için insanı diğer canlılardan ayıran bir iç duygu hasletidir.

Peygamberimiz (s.a.v.): "Biz peygamberler, insanlarla akıllarının alabileceği şekilde konuşmakla emrolunduk." buyurmuştur.

---
28 Ağustos Perşembe
## ALDANMA DÜNYAYA

Ey nefs! Dünya hayatını, lezzetlerini, ebedî sanıp da ölümden gafil olma. O gaflet sebebiyle derin uykuya dalma. Yatacağın yerin toprak altı, varacağın yerin kıyamet ve cen­net veya cehennem olacağım unutma. Gaflet uykusuna dal­ma.

Bir kere düşün, hani babalar, dedeler, ayrılığına dayanıl­mayan eşler, evlâdlar? Hani o yerleri yaran, dağları deviren Semûd ile Ad, hani zalim Cebbar Sultânlar, Fir'avnlar, Nemrûd'lar? Hani Hz. Âdem (a.s.)'den beri doğup büyüyen milyarlarca insanlar. Hepsi de öldüler ve toprak altına girdi­ler. Ey nefs! bir gün gelecek ki sen de öleceksin. Testere ile kesilmekten ve bıçkı ile biçilmekten daha güç olan ölüm acısını tadacaksın. O halde ölüme hazırlan.

Ey Nefs! Mezardaki haller daha şiddetlidir. Orası karan­lık, yılan ve çıyanla dolu korkunç bir azâb evidir. Dünyanın son ve âhiretin ön menzilidir. Oranın azığı buradan götürülür.

Ey nefs! Kıyameti, hesap gününü de unutma. Âsiler için müddeti 50 bin sene olan mahşer gününden daha şiddetli olan cehennem vardır. Cehennem 7 kapılı olup imansızların azâbevi ve edebî hapishânesidir. Cehennemin azabı şedîd, dibi derindir. İmansızlar için oradan kurtuluş ve çıkış yok­tur.

Ey Nefis! Geçmeğe mahkûm olan düayaya aldanma. Hayatın kıymetini bil. Tevbe edip Ehl-i Sünnet yolundan ayrılma. Âhiret hazırlığını eksiksiz yapmağa çalış. imanlıla­rın, ebedî zevk ve safa yerleri cennettir. Ebedî kurtuluş Kur'ân-ı Kerîm'e, Sünnet-i seniyyeye uymakladır. Bunu da, hatırdan hiç çıkarma...

                         (Sabır, A. Dâvûdoğlu, Sh: 182

---
29 Ağustos Cuma
## RESÛLULLAH (S.A.V.)'A SÖVENİN CEZASI

Hz. Peygamber (s.a.v.)'e söven veya onda şu eksiklik vardı di­yen kimseyi öldürmek vacip olur. Şafiî âlimleri tevbe ederse öldü­rülmez diyorlar. İmam-ı A'zâm'a göre şer'an ona öldürme vâcib olmuştur, tevbe ile vazgeçilmez. Nitekim zina etmiş bir kadın hak­kındaki şer'i hükümden tevbe etmesiyle vazgeçilmediği gibi. Cenâb-ı Hakk (c.c.)'a sövenin tevbesi kabul olunur. Zîrâ bu hak, Al­lah (c.c.)'ındır. Fakat peygamberlerden birine sövenin tevbesi ka­bul olunmaz. Çünkü Peygamber insandır, ona utanılacak şey ulaşa­bilir. Allah (c.c.) ise bütün eksiklerden arınmıştır, o halde peygam­bere söven ölümden kurtulmaz. Fakat söven kâfir ise müslüman ol­makla kurtulur.

(Mevâhib-ü Ledûnniye, İmâm-t Kastalani, Sh: 513)

<hr>

Peygamberimiz (s.a.v.)'in Evinin Mefruşatı:

Hasan b. Ebü'l Hasan (r.a.) der ki: "Ben erginlik çağına henüz basmış bir çocukken Resûlullah (s.a.v.)'ın odalarına girmiştim.

Elimle tavana uzanıp yetiştim.

Resûlullah (S.a.v.)'ın odasının örtüsü, servi veya ardıç kütüğü üzerine gerilmiş bir kıl dokumadan ibaretti."

Buhari (k.s.)'nin târihinde bilindiğine göre: Peygamberimiz (s.a.v.)'in evinin kapısı, halkasız olup yay ucu ile çalınırdı.

Peygamberimiz (s.a.v.)'in oturduğu şeriri kuru ağaçlar, hurma lifi ile birbirine sıkıca bağlanmak suretiyle yapılmıştı.

Es'ad bin Züzâre (r.a.) tarafından hediye edilmiş olan bu serîr, Emevîler zamanında satılınca, onu, Abdullah b. İshâk (r.a.) adında bir adam dört bin dirheme satın almıştı.

Muhammed bin Hilâl ile Ata-i Horasanî (r.a.) Peygamberimiz (s.a.v.)'in zevcelerinin odalarını görmüşler, onların hurma dalların­dan yapılmış olduğunu bildirmişlerdir.

Hz. Âişe (r.a.)'nin bildirdiğine göre: Peygamberimizin yatağı­nın yüzü deridendi. İçine hurma lifi doldurulmuştu.

(Mustafa Âsım Kökssal, İslâm Târihi, C: S, Sh: 128)

---
30 Ağustos Cumartesi
## HAVF (ALLAH (C.C.) KORKUSU)

Yüce Allah (c.c.): "Korkarak ve ümîd ederek Rabb'larma ibâdet ederler" buyurmuştur.

Resûlullah (s.a.v.) buyurmuştur ki: "Süt, çıktığı memeye girmedikçe, Allah (c.c.) korkusundan ağla­yan kimse Cehennem'e girmez. Allah (c.c.) yolunda cihâd edenlerin tozu ile insanın burun deliklerine do­lan cehennem dumanı asla bir arada bulunmaz." Re­sûlullah (s.a.v.):"Benim bildiğimi bilseydiniz az gü­ler, çok ağlardınız" buyurmuştur.

Ben derim ki: Havf gelecekteki bir şeyle ilgili bir mânadır. Çünkü insan ya başına hoşlanmadığı bir şe­yin gelmesinden veya arzu ettiği bir şeyi elde edeme­mekten korkar. Bu ise istikbâlde, ileride husule gele­cek olan bir husustan başka bir şey değildir. Hâlde mevcûd olan korkunun ilgisi bulunmaz. Allah-ü Teâlâ'dan olan korku kulun: "Allâh-ü Teâlâ beni ya dünyada veya âhirette cezalandıracak." diye korkması şeklinde olur. Şüphe yok ki, Hakk Sübhanehû ve Te­âlâ, kulların kendisinden korkmalarını farz kılmış ve: "Eğer îmân sahibi iseniz benden korkunuz." buyur­muştur. Ve yine Hakk Teâlâ:"Sâdece benden korku­nuz." buyurmuş ve "Üstte bulunan Rablarından kor­karlar." sözü ile korku sahibi olan müminleri medhetmiştir.

Yahya b. Muaz (k.s.): "İnsanoğlu ne kadar zaval­lıdır. Fakirlikten korktuğu kadar Cehermem'den korksaydı, Cennet'e girebilirdi."demiştir.

(Kuşeyrî Risâlesi, Sh: 220)

---
31 Ağustos Pazar
## NAMAHREME BAKMANIN CÂİZ OLDUĞU YERLER

9 yerde nâmahreme bakmak caizdir.

1- Şâhidliğe lüzum olan hallerde şâhid ola­bilmek için bakmak. Zina edenlere o esnada bak­mak gibi.

2- Şâhidlik yapan kadının yüzüne bakmak.

3- Kadının, hâkimin hükmetmek için kadının yüzüne bakması.

4- Ebenin doğum esnasında bakması.

5- İndinde (kadın kocasının iktidarsız olduğunu iddia ettiğinde erkeğin avret yerine bakmak) ve bakire olmadığı iddia edilerek red edilen kadın veya cariyenin bakire olup olmadığını anlamak için bakmak.

6- Sünnet ederken, sünnetçinin bakması.

7- Hasta tedâvî ederken, iğne vururken hekimin veya iğnecinin bakması.

8- Evlenmek istediği kızı veya kadını görmek için bakmak.

9- Câriye satın almak istediğinde bakmak.

(Birgivî Vasiyetnâmesi)

---
1 Eylül Pazartesi
## MİSK

* Çeşitli hayvanlardan, özellikle Çin ve Tibet Dağlarında yaşayan misk geyiklerinin avlanmasıyla karın derisi altındaki bir bezden çıkarılan güzel kokulu bir madde. Misk, güzel kokuların kralı, en üstünü ve en iyisidir. Miskle darb-ı mesel getirirlir, başka kokular hep ona benzetilir, o başka birine benzetilemez. Nitekim Peygamber (s.a.v): "Misk, kokuların en güzelidir, kokuların en güzeli misktir."

"Muhanmed'in nefsi kudret elinde olan Allah'a yemin ederim ki oruçlu kimsenin ağız kokusu, Allah katında misk kokusundan daha güzeldir."buyurmuştur.

* Peygamber (s.a.v) miski alır, onu başına, saçlarına ve sakalına sürerdi.

* Misk, mideyi kuvvetlendiren bir ilâçtır, ter kokusunu da keser.

* Misk kalbi takviye eder. Soğuk algınlığına karşı iyi gelir içilmesi ve koklanması iç organları kuvvetlendirir. Bulantı ve çarpıntıya karşı iyi gelir. Havayı temizleyip güzelleştirir. Zehirlenme­ye karşı faydalıdır. Miskte havayı temizleme, özellikle salgın hastalık olduğu zamanlarda bozulan havayı temizleme özelliği vardır.

     * İçine misk karıştırılarak yapılan sürme, özellikle yaşlı kimse­ler ve gözlerinde zayıflık olanlar için en iyi göz ilâcıdır

     * Üzerine sürülmek suretiyle dış organları kuvvetlendirir Yaşlı­lar soğuk ve rutubetli mizâçlılar için özellikle kış mevsiminde faydalıdır. Bayılma, çarpıntı ve güçsüzlük için vücuddaki normal sı­caklığı harekete geçireceği için iyi gelir.

* Gözün beyazını parlatır ve rutubetini emer. Gözdeki ve bütün organlarda bulunan ağrı ve sızıyı dağıtır. Yılan ve akrep sokmasına karşı faydalar. Özellikleri gerçekten pek çoktur. En güçlü rahatlatıcı maddelerden birisidir.

(Tıbb-ı Nebevi Ans C- 2 Sh- 488 489)

---
2 Eylül Salı
## ORDUNUN UYUYA KALIP SABAH NAMAZINI GEÇİRMELERİ

Peygamberimiz (s.a.v.) Hayber'den dönüp Medîne'ye yaklaştı. Sabah namazından biraz öncesine kadar gece yola devam etti, din­lenmek için bir yerde konakladı.

Peygamberimiz (s.a.v.) "Sabah namazı vaktimizi gözleri ile, bi­zim için kollayacak (uyumayacak), elverişli ve koruyucu kim var? Belki uyuya kalabiliriz." diye sordu.

Bilâl-i Habeşi (r.a.) "Ben vanm, Ya Resûlullah!" dedi.

Peygamberimiz (s.a.v.) ve ordu uyuyordu. Hz. Bilâl-i Habeşî (r.a.) namaz kılmaya koyuldu. Sonra devesine yaslanarak namaz vaktini beklemeye başladı.

Hz. Ebû Bekir (r.a.) arada bir "Ey Bilâl! gözlerine sâhib ol! Sa­kın uyuyup kalma ha!" diyordu.

Bilâl-i Habeşi (r.a.) nasıl uyuduğunu bilemedi. Şeytan ona yük­lendi. Uyuya kaldı. Ta ki güneşin sıcaklığını duymadıkça uyanamadı.

İlk uyanan telâşlanan da, Resûlullah (s.a.v.) oldu:

Ey Bilâl nedir bu yaptığın bize? diye sitem etti.

"Babam, anam sana feda olsun ya Resûlullah! Senin ruhunu tu­tan, bırakmayan kudret benim de ruhumu tuttu, bırakmadı!" dedi. Peygamberimiz (s.a.v.): Gülümsedi. Doğru söyledin buyurdu.

Peygamberimiz (s.a.v.) uyuklanan vadiden çıktı, biraz gidilince konakladılar, herkese abdest almasını söyledi. Peygamberimiz (s.a.v.) Bilâl ilk ezanı oku buyurdu, o da okudu. Resûlullah (s.a.v.) sabah namazının sünnetini taliniz buyurdu. Onlar da kıldılar. Sonra "Ey Bilâl kamet getir!" buyurdular. O da kamet getirdi. Peygamberi­miz (s.a.v.) öne geçip namaz kıldırdı. Namaz kılarken sıcak insanı terletecek derecede idi. Namazdan sonra Peygamber (s.a.v.) cemâate dönerek... "Herhangi biriniz uyur veya unutur da, namazını geçirirse onu vaktinde nasıl kılıyor idiyse, yine öylece kılsın, kaza etsin. Çün­kü yüce Allah (c.c.): Beni, anmak için namaz kıl! buyurmuştur."

(M. Asım Köksal, İslâm Tarihi, C: 7, Sh: 296)

---
3 Eylül Çarşamba
## MESHİ BOZAN ŞEYLER

Abdesti bozan her şey meshi de bozar. Onun için müddet henüz bitme­miş ise, yeniden alınacak abdestte mestlere veya sargılara da yeniden mesh verilir.

Aşağıda yazılı hallerden dolayı da mesh bozulur:

1- Üzerine meshedilmiş olan mestin ayaktan çıkması veya çıkarılması. Bu durumda eğer abdest mevcûd ise, yalnız ayakları yıkamak kâfidir. Bir mestin goncuna kadar, ayağın çok kısmının çıkmış olması da, tamamen çık­ması hükmündedir.

2- Mesh müddetinin sona ermesi. Bu halde henüz abdest devam ediyor­sa, yalnız ayakları yıkamak yeterlidir. Yeniden tam bir abdest almaya gerek yoktur. Bununla beraber mesh müddeti son bulsa bile ayakları çıkarıp yıka­manın soğuktan donmaya sebebiyet vereceğinden korkutursa yine meshe devam edilir.

(Büyüt İslâm İlmihâli, Ö. N. Bilmen, Sh: 90)

<hr>

**KALBİN DEVASI**

Kalbin devası beştir:

1- Kur'ân-ı Kerîm'i ma'nasını düşünerek okumak,

2- Açlığa riâyet etmek,

3- Allah'ı çok zikretmek,

4- Seher vaktinde Allah'a tazarru ve niyazda bulunmak. Gece ibâdeti et­mek.

5- Sâlihlerle oturmak. Bunlara riâyet eden kalb hastalığına duçar olmaz. Mü'min kalb hastalarına bunları tavsiye etmeli ve mezmûm sıfatlardan kur­tulmağa sa'y etmelidir.

Hadîs-i Şerifte vârid olmuştur ki:

Beş şeyden evvel beş şeyin kıymetini bil:

1- İhtiyarlamadan önce gençliğin,

2- Hastalanmadan evvel sıhhatin,

3- Meşguliyetten evvel boş vaktin,

4- Fakrü zarurete düşmeden evvel elindekinin kıymetini,

5- Ölmeden evvel hayatının kıymetini bil.

(Hz. R. Mahmûd Sâmî(k,s.), Musâhabe 4)

---
4 Eylül Perşembe
## HAZRET-İ ALİ (RA)

Allah ondan razı olsun ve yüzüne kerem nurları saçsın. Bir defa:

-Yâ Emir'el Mü'minîn, sana bekçilik edelim," dediler. Şöyle buyurdu:

-"Kişinin bekçisi, ecelidir." Derdi ki:

- "Bilgisizce yapılan ibâdette hayır yoktur. Anlayış vermeyen ilimde hayır yoktur. Tefekküre götürmeyen kıraatte -Kur'ân okumakta- hayır yoktur.

Bir gün, pelte helvası getirdiler.. Önüne aldı ve şöyle buyurdu:

- Kokun hoş... Rengin güzel... Tadın iyi... Ama, haddi aşmaması için nefsi­me yedirmek istemiyorum." dedi ve yemedi.

Hz. Osman (r.a.)'ın şehâdeti ve evinin talan edilmesinden sonra;yalnız helâl­liği tam tasdikli, mühürlü şeyleri yedi. Şüpheli bir şey yemekten korkuyordu.

Giydiği az gelir; kış günleri; kış günleri üşür ve titrediği olurdu... Bir gün: "- Kendin için, Beyt'ül Mal'den giyecek bir şey alsan nasıl olur? Orada çokça var." dediler. O şu cevâbı verdi.

- "Benim olmayan; müslümanlara ait olan Beyt'ül Mal'den bir şey eksilt­mek istemem."

Dünyayı muhatap alır ve şöyle derdi:

- "Beni bırak, başkasını aldat... Seni talak-ı selâse ile boşadım... Ömrün az. Seninle oturmak hoş... Tehliken çok. Ah ah, azık az... Sefer uzun. Yol korkulu..."

Derdi ki: - İnsanda iki melek vardır; kaderin serbest bıraktığı her kederden korurlar. Kader gelince insanı; o kederiyle başbaşa bırakır, çekilirler. Ecel delin­mesi mümkün olmayan sert bir kalkandır.

Şöyle bir şiiri var.

"Bir kimse mütevâzi gerek madem ölecek;

Dünyasından geçimini alıp yetinecek...

Yakışır mı ere, kederlerle sabahlamak;

Ağıtların tutamayacağı hırsa dolmak.

Ey -kimse-, pek yakında yolcusun aklında tut;

Öyle bir topluluğa ki sözleri sükût.."

Şehâdeti Hicrî, 40, Miladî 661. Allah ondan razı olsun...

(Tabakât'ûl Kübra, C. 1, Sh: 65-66-67)

---
5 Eylül Cuma
## İBRÂHİM VE İSMAİL ALEYHİSELAMLARIN DUÂLARI VE DUÂLARININ GERÇEKLEŞMESİ

Yüce Allah (c.c.) Kur'ân-ı Kerîm'de şöyle buyurur:

"Hani İbrâhîm, O Beyt'in (Kabe'nin) temellerini İsmaîl ile bir­likte yükseltiyordu da, şöyle dua ediyorlardı.

Ey Rabbimiz! Bizden masrûf olan şu hizmeti kabul buyur.

Şüphesiz ki hakkıyla işiten ve bilen Sensin Sen!

Ey Rabbimiz! Bizi, Sana boyun eğmekte sabit kıl!

Soyumuzdan da, yalnız Sana boyun eğen müslüman bir ümmet yetiştir!

İbâdet edeceğimiz yerleri (Hac amellerini) bize göster ve öğret.

Tevbemizi kabul buyur.

Çünkü, tevbeleri, en çok kabul eden ve hakkıyle esirgeyen Sen­sin Sen!

Ey Rabbimiz! Onların (soyumuzdan getireceğin Müslüman Üm­metin) içinden, kendilerine, Senin Âyetlerini okuyacak, Kitabı, hik­meti öğretecek, onları iyice temizleyecek bir Peygamber gönder!

Şüphe yok ki Azîz ve Hakîm Sensin Sen! (Bakara Sûresi, Âyet:127-129)

"Allah uğrunda hakkıyla (nasıl) savaşmak lazımsa öylece) cihâd ediniz!

Sizi, O, seçti. Dîn (işlerin) de üzerinize hiç bir güçlük de yüklemedi. (Tıbkı) Babanız, İbrahim'in (Tevhîd) dîn(inde olduğu) gibi.

Size, daha önce (gönderdiği kitaplarda) da, bu (Kur'ân da) da, Müslüman adını, -Peygamber, sizin üzerinize şâhid olsun, siz de, bütün insanların üzerine şâhidler olasınız diye- (Allah) vermiştir.

Artık, namazı dosdoğru kılınız. Zekâtı veriniz, Allah'a sarılınız! (Hacc Sûresi, Âyet: 78)

O, sizin Mevlânızdır.

O, ne güzel Mevlâdır, ne güzel yardımcıdır!"

                 (M. Âsım Köksal, İslâm Târihi, C: 1, Sh: 26)

---
6 Eylül Cumartesi
## HAZRET-İ İBRÂHÎM (A.S.) VE NEMRÛD

"Habîb-i Zîşân'ım! Sen bilmedin mi, sana haber gel­medi mi o kimseden ki Allah-ü Teâlâ ona mülk ve salta­nat verdiği için İbrahim'in Rabb'i hakkında mücâdele et­ti. Ki o zamanda İbrâhîm: "Benim Rabbim diriltir ve öl­dürür," dedi. Mücâdele eden (Nemrûd) "Ben de diriltir ve öldürürüm," dedi. İbrâhîm (a.s.): "Allah-ü Teâlâ gü­neşi meşrıktan getirir, sen de kadir isen güneşi mağribden getir," dedi. Kâfir şaşırıp kaldı zîra Allah-ü Teâlâ zâ­lim olan kavmi hidâyetde kılmaz." (Bakara Sûresi, Âyet: 258)

Nemrûd'un ulûhiyyet da'vasına cür'et ve tekebbürü­nün sebebinin, Allah-ü Teâlâ Hazretlerinin kendisine vermiş olduğu mülk ve saltanat olduğunu Cenab-ı Hakk bu Âyet-i Celîlede beyân buyurmuştur.

Nemrûd, İbrâhîm (a.s.)'e:

- Rabb'in kimdir? dedi. İbrâhîm (a.s.) de:

- Benim Rabb'im O'dur ki diriltmeye ve öldürmeye kadirdir, dedi. Nemrûd İbrâhîm (a.s.)'e cevaben:

- Bende diriltir ve öldürürüm, dedi. Ki bundan mak­sadı, kısasa müstehak olanı öldürmek ve öbürünü de afvetmekdi. İbrâhîm (a.s.), "Benim muradım hakîkî dirilt­me ve öldürmedir." diyerek bu cihetden ilzama ısrar et­meyip:

- "Benim Rabb'im güneşi meşrıkdan getiriyor, hay­di sen de kudretin varsa mağribden getir." deyince Nem­rûd cevâbdan âciz kalıp âleme rüsvây oldu.

(Hz. İbrâhîm (a.s.), Hz. R. Mahmûd Sâmî(k.s.))

---
7 Eylül Pazar
## KIYAMET GÜNÜ

O gün, bir ürperme ve bir heyecan günüdür.

O gün, insanın sonunun geldiği gündür.

O gün, hasret ve nedamet günüdür.

O gün, büyük bir gündür.

O gün, insanların âlemlerin Rabbi huzuruna dîvân du­racağı gündür.

O gün, münâkaşa günüdür.

O gün, muhasebe günüdür.

O gün, soruşturma günüdür.

O gün, zelzele günüdür.

O gün, bağırma çağırma günüdür.

O gün, hak günüdür.

O gün, saçın sakalın dökülme günüdür.

O gün, kabirden çıkma günüdür.

O gün, insanın önden gönderdiğini görme günüdür.

O gün, insanın kandırıldığını anlama günüdür.

O gün, bir kısım yüzler bembeyaz, bir kısım yüzler de simsiyahtır.

O gün, bir dost diğer dostuna faydalı olamaz.

O gün, hiç kimsenin hilesi kendisine fayda getirmez.

O gün, baba oğluna faydalı olamaz. Keza, oğul da babasına bir fayda te'mîn edemez.

O günün şerri her yana yaygındır.

O gün, her nefis, kendisiyle mücâdele eder.

O gün, emziren ana, emzirdiği çocuğu unutur. Hâmile kadınlar çocuklarını düşürürler.

O gün, insanları sarhoş olarak görürsün; halbuki onlar sarhoş değiller; Allah'ın azabı şiddetlidir.

(Tenbih'ül Gafilin)

---
8 Eylül Pazartesi
## ŞEFÂAT

Şefâata inanmanın farz olduğunu ifâde eden Âyet-i Kerîmeler'den bazıları şunlardır:

"Rabbın sana, razı olana kadar verecektir." (Duhâ Sûresi, Âyet: 5)

"Ümid olunur ki Allah, Makâm-ı Mahmûd'u (övülmüş, mevki-i şefaat) nasîb eder... Bana, tarafından hakkıyla yardım edici bir kuvvet ver." (İsrâ Sûresi, Ayet: 79-80)

"Allah'ın razı olduğu kimseler müstesna kimse şefaat edemez." (Enbiyâ Sû­resi, Âyet: 28)

"Artık onlar, o azgınlar ve İblis orduları, toptan ve tepe taklak oraya (cehen­neme) atılırlar. Orada birbirleriyle çekişerek şöyle derler: "Vallahi biz, gerçekten apaçık bir sapıklık içindeymişiz. Çünkü biz, sizi âlemlerin Rabbı ile bir seviyede tutuyorduk. Bizi ancak o günahkârlar saptırdı. Şimdi artık bizim ne şefaatçimiz var, ne de yakın bir dostumuz."(Eş-Şuarâ Sûresi, Ayet: 94-101)

Hadîs-i Şerîfler'den bazıları da şunlardır:

"Ümmetimden iki sınıfa şefaatim olmaz; zâlim kalbli ümerâ, dinde aşırı gi­den müfrid kimse." (Hz, Ebû Umâme (r.a.), Taberanî)

"Şefaatim, ümmetimden büyük günah sâhiplerinedir." (Hz. Enes (r.a.), Ah­med bin Hanbel, Ebû Dâvûd, Tirmizî, Nesaî, Ebû Ya'lâ İbn-i Hîbbân, Taberanî, Beyhâki)

"Şefaatim ümmetimden Ehl-i Beytimi sevenler içindir."(Hz. Alî (r.a.), İbn-i Hibbân)

"Şehîd, kıyamet gününde ehl-i beytinden yetmiş kişiye şefaat eder." (Hz. Ebû'd-Derdâ (r.a.), Ebû Dâvûd, Taberânî, Beyhâkî).

"Rabbim, Beni ümmetimin yarısını Cennete girmesi veya şefaat arasında ser­best bıraktı. Ben de şefaati seçtim." (Hz. İbn-i Mâlik (r.a.) Taberanî)

"Ben, Rabbimden ümmetim için şefaat diledim, onu bana verdi. Bu, şirk koş­mayan her mü'mine nasib olacaktır. (Hz. Ebû Zerr (r.a.), Ahmed İbn-i Hanbel, Müstedrek, Beyhâkî, El-Muhtâr)

"Şefaatçiler beştir: Peygamberimiz, Kur'ân, Emânet, Akrabalık, Din Kardeş­leriniz." (Hz. Ebû Hüreyre (r.a.), Deylemî)

---
9 Eylül Salı
## HZ. YÛSUF (A.S.)'UN DUÂSI

Ehl-i Kitâb indinde Ya'kûb (a.s.) Mısır'a vardığında 130 yaşında idi. 17 sene Mısır'da ikâmet etti. Ya'kûb (a.s.) 147 ya­şında irtihâl etti.

Yûsuf (a.s.), ehline babalarını güzel koku ile koklamalarını emretti. 40 gün kaldıktan sonra Halilürrahman'a nakl ile dedesi İbrâhîm'ül-Halîl (a.s.) türbesine defnedildi.

Yûsuf (a.s.) da, babasının irtihâlinden sonra 23 sene yaşadı ve 120 yaşında irtihâl eyledi.

İrtihâl etmeden önce şu duayı yaptı:

"Yâ Rabbi sen bana mülk ve sözlerin te'vîlinden bir ilim verdin. Ey gökleri ve yeri yaratan, dünyada da âhirette de benim yârim sensin. Benim canımı müslüman olarak al, be­ni sâlihlere kat." (Yûsuf Sûresi, Ayet: 101)

Yûsuf (a.s.) ehli, evlâdı, kardeşleri kendine îmân edenlerle beraber Mısır'dan çıktı. Cebrail (a.s.) nazil oldu. Nil nehrinden Füyum şehrine kadar açıldı. Füyum'da Nil'in iki tarafında bi­nalar yapılarak burada iki şehir oldu.

Yûsuf (a.s.) irtihâline kadar burada yaşadı. İrtihâlinde Mı­sırdılar Yûsuf (a.s.)'un Nil'in kendi tarafına defni için muhâsama ettiler. Hatta kabrin kendi taraflarında olması için savaşa bi­le karar verdiler. Sonra, bir sene bir tarafa, diğer sene öbür tara­fa defnedilmek üzere sulh oldular. Yûsuf (a.s.)'un cesedinin defnedildiği tarafta otlar çiçekler açıyor; diğer tarafta hiç ot bit­miyordu. Nihayet mermerden bir sanduka yapıp. Nil nehrinin üzerine defnettiler. Uzun yıllar böyle kaldı.

(Hz. Yûsuf (a.s.), R. M. Sâmî(k.s.))

---
10 Eylül Çarşamba
## HAZRET-İ ÖMER (R.A.) DİYOR Kİ:

Bahsi uzatma, sözü dağıtma; cemâatimizin hâli ma'lûm! Biz bir kavmiz ki çakmağı çakar isek ateş çıkarırız. Kuyuya iner isek ;ovayı kandıracak kadar su doldururuz. Vurur isek kanatırız, diker isek kapatırız!

"Sırrını ketm eden kendine hâkim olur."

"İnsanların en akıllısı, insanların harekâtını en iyi takdir edendir."

"İş bir kere geri kalırsa hiçbir vakit ilerlemez."

"Bir suâl soran adamın suâlinden onun seviyye-i akliyyesini anlarım."

"Günah işlemekten vazgeçmek, tövbe ile uğraşmaktan daha kolaydır."

"Bana hatâlarımı gösteren adamdan Allah (c.c.) razı olsun."

Bir vaize şunları söylemişti:

"Başkalarını ıslâh etmek için kendinizi islâh etmeniz icâb eder."

Hazret-i Ömer (r.a.) kıyamet hesabından pek korkardı.

Bir gün Ebû Mûsâ'el-Eş'arî (r.a.)'ye sordu:

-"Ey Ebû Musa! Biz ki müslümanlığı kabul ettik, yerimizi yurdumuzu bırakarak hicret ettik. Her yerde Peygamber (s.a.v.) Efendimiz'le beraber bulunduk. Acaba, kıyamet gününde bir ecrü mükâfata nail olacak mıyız?"

Ebû Musa (r.a.) şu cevâbı verdi:

- "Nasıl olmayacağız? Bilakis biz çok iyilikler ettik ve Cenâb-ı Hakk (c.c.)'dan büyük ihsanlar bekliyoruz."

Hazret-i Ömer (r.a.) de:

- "Nefsimi yed-i kudretinde tutan Zât-ı Kibriya (c.c.) nâmı­na kasem ederim ki hesaptan kurtulmaktan başka bir şey istemiyorum " dedi.

(Hz. M. Sâmî (k.s.), Hz. Ömer (r.a.))

---
14 Eylül Pazar
## PEYGAMBERİMİZİN (S.A.V.) MU'CİZELERİ

Doğulu batılı birçok bilim ve fikir adamları, mu'cizenin mâhiyeti, bilinen ta­biî kanunlar karşısında imkanı veya imkansızlığı üzerinde durmuşlar, derin derin düşünmüşlerdir. En sonunda onu kabul etmekten başka çare bulamamışlardır.

"Peygamberlerin ruhunda kudsî bir kuvvet vardır. Nasıl, herhangi bir insanın rûhu, bedenine hakim ise, nasıl, vücûdunuz, ruhunuzun emirlerine itaat ederse, Peygamberlerdeki kudsî kuvvet de, bütün madde âlemine hâkim olur. Maddî âlem onlara itâat eder.

Bundan dolayıdır ki: Peygamberler, Allah (c.c.)'ın izni ile hârikalar yaparlar.

Peygamberlerin fikir aynası, her lekeden azade olduğu için, Levh-i Mahfuz­daki Âyetleri, meleklerin fıtratındaki bütün intiba'ları kolayca telakki eder, onları, Allah (c.c.)'ın kullarına bildirirler.

Peygamberimiz (s.a.v.) bütün mu'cizeleri ya Kur'ân-ı Kerîmle veya Hadîs-i Şerifle ya da her ikisi ile sabittir.

Peygamberimiz (s.av.)'in bazı mu'cizeleri şunlardır:

1- Peygamberimiz (s.a.v.); Vahy'in her şekli ile İlâhî kitaba mazhar olmuş­tur.

2- Kendisine melekler inmiştir.

3- Allah (c.c.) ile peygamberler arasında elçilik eden ve Rûh'ül-Kudüs, Rûh'ül-Emîn isimleri ile tanınan Cebrail (a.s.)'i iki kere aslî şekli ile görmüştür.

4- Dört büyük melekten olan Mikâil (a.s.) ile diğer melekler de, kendisini ziyaret etmişlerdir.

5- Peygamberimizin (s.a.v.) mübarek göğsü yarılıp kalbi iman ve hikmet nuru ile doldurulmuştur.

6- Semavî bir hadise olan Şakk-ı kamer mu'cizesi, O'nun işareti ile vuku bulmuştur.

7- Sayısız İlâhî Âyet ve mu'cizelerin dalgalandığı Mîrâc Mu'cizesi O'na nâsib olmuştur.

8- En büyük ve dâimi mu'cize olan Kur'ân-ı Kerîm O'na indirilmiştir.

9- Kur'ân-ı Kerîm'de açıklandığı gibi: Gayb'ı, ancak, Allah (c.c.) bilir.

(Sohbetler, M. Âsım Köksal, Sh: 111-112)

---
15 Eylül Pazartesi
## NİFÂK

"Dönüşünüz ancak Allah'adır. O her şeye hakkıyla kadirdir. Haberiniz olsun ki peygamberden düşmanlıkla­rını gizlemek için göğüslerini durup bükerler. Hakkı işit­memek için elbiseleriyle örtündükleri zaman da hallerine dikkat et. Halbuki Allah (c.c.) onların gizlemekte olduk­larını da, açığa vuracaklarını da bilir. Çünkü O sinelerin derûnundakileri en iyi bilendir."

Fahr-i Râzî ve Hâzîn'in beyânları veçhile İbn-i Abbas (r.a.)'dan rivayet olunduğuna nazaran bu Âyet Ahnes is­minde bir kimse hakkında nazil olmuştur. Zira Ahnes ga­yet tatlı sözlü, sözünün intizâmına riâyet eder, Resûlullah (s.a.v.)'ın seveceği sözleri söyler, fakat Resûlullah (s.a.v.)'ı sevmez ve sevmediğini bildirmez, sever gibi görünürdü. Allah-ü Teâlâ bu Âyette onun ve emsalinin hallerini tasvir ile zemmetmiş ve Resûlullah (s.a.v.)'ı sevmediklerini gizlediklerinde bir fayda bulunmadığını beyân buyurmakla onlan insafa da'vet etmiştir.

Bir rivayette de bu Âyet müşrikler hakkında nazil ol­muştur. Zîrâ onların âdetleri, hanelerine gelip yataklarına yatacaklarında "biz perdeleri indirip kapıları kapayıp yorganı üzerimize örtüp Resûlullah (s.a.v.)'a adavetimizi gizleyip sözümüzü söyleyince Allah-ü Teâlâ ile peygam­berlik da'vasmda bulunan Muhammed (s.a.v.) bizim hâ­limizi bilmezler, biz işimizde devam ederiz" derlerdi.

Allah-ü Teâlâ bu Âyette onların hallerini tasvir et­mekle cümle esrarlarını bildiğini ve saklamalarında bir fayda bulunmadığını bildirmiştir ki itikadlarının bâtıl ol­duğunu bilsinler.

(Hz. R. M. Sâmî(k.s.), Yûnus ve Hûd. Sûreleri Tef., Sh: 70-71)

---
16 Eylül Salı
## KULLARIN UZLAŞTIRILMASI

Bir Hadîs-i Şerifte şöyle vârid olmuştur:

"Allah-ü Teâlâ, âhiret (günün) de kullan arasını uzlaştıracak ve (mü'min kullarından) hak isteyen davacılarını razı edecektir. Şöyle ki:Hadîs-i Şerifte vârid olduğu gibi:

"Muhakkak Allah-ü Teâlâ zâlim ve mütecaviz (mü'min kul)un (bü­tün sevapları alınıp) tek bir hasenesi kalmadığı bir sırada, hakkının alınması ve bir hükme varılması hakkında ısrarla direnen kimseye:

- Gözünü kaldıracak (yukarı) bak, buyuruyor. O da yukarı bakın­ca birdenbire hoşuna giden hayır ve nimetleri (yani bahçeler ve altın köşkler) görür, ve:

- Yâ Rabb, bu bahçeler ve köşkler kime aittir? diye sorar. Yüce ve münezzeh olan Hakk Teâlâ da:

- Bana parasını veren kimsenindir, buyurur. O zât:

- Bunun parasını vermeye kim muktedir olabilir? der Allah Teâlâda:

- Sen, muktedir olursun buyurur. O zât:

- Ben (buna) ne ile muktedir olabilirim? der Allah (c.c.) de:

- (Dîn) kardeşinde olan hakkını bağışlamakla olur, buyurur. O da:

- Ey Rabbim, öyle ise ben ona hakkımı muhakkak bağışladım, der. Bunun üzerine Allah (c.c.):

- Tut kardeşinin elinden onu (beraberinde) cennete sok"buyurur.

(Ölüm, Kıyâmet, Âhiret, İ. Şa'rânî, Sh: 185)

Resûlulah (s.a.v.) buyuruyorlar ki:

"Müslümanlardan bir cemâat bir ölünün namazını kılınca ona şefa­at etmiş olurlar."  (En-Nesaî)

"Rabbiniz buyurdu: Bana dua edin, size îcâbet edeyim."

(El-Mü'minûn Sûresi, Âyet: 60)

---
17 Eylül Çarşamba
## İŞLERİNİ ŞEYTÂNIN TAVSİYELERİNE GÖRE YAPANLAR

Bedir Harbi sırasında, Kinâne şeyhlerinden Sürakâ bin Mâlik (r.a.) bir fırka süvârî ile Kureyş ordusuna gelip: "Ben sizinle beraberim." diye onlara cesaret ver­miş, ancak Allah-ü Teâlâ'nın gönderdiği melekler or­dusunu görünce askerlerini alıp savuşmuş ve onun savuşup gitmesi Kureyş taifesini vehm ü telâşa düşür­müştür. Halbuki Sürakâ bin Mâlik suretinde görünen gerçekte şeytân ve âvânesi idi.

Enfâl Sûresinin 48. Âyetinde Allah-ü Teâlâ şöyle buyuruyor:

**"Zikredin şol zamanı ki o zamanda şeytân, amel­lerini kâfirlere tezyin etti(süsledi). Ve size gâlib ola­cak bugün nasdan kimse yoktur ve elbette ben size yardımcıyım."** dedi. Vakta ki İslâm ve kâfir askerleri birbirlerini görüp muharebeye tutuşacağı zaman şeytân arkasına döndü ve dedi ki: Ben size refik (arkadaş) ola­mam, zîrâ sizden ve amelinizden beriyim ve ben sizin görmediğiniz şeylere görüyorum, binaenaleyh teşrik-i mesâi edemem. Çünkü ben Allah'tan korkarım; tahkîk (hakikatte) Allah'ın azabı şiddetlidir.

(Bedir Gazvesi, Hz. R. M. Sâmi (k.s.))

<hr>

Peygamber (s.a.v.) şöyle buyurdular:

"Küçüğümüze merhamet etmeyen ve büyüğümüze ta'zîm etmeyen bizden değildir."

Hz. Peygamber (s.a.v.) şöyle buyurdular:

"- İnsanlara merhamet etmeyen kimseye, Allah merhamet etmez."

(Ahlâk Hadîsleri)

---
18 Eylül Perşembe
## EBÛ BEKİR SIDDÎK (R.A.)

Resûlullah (s.a.v.) gizlendikleri mağarada üç gün üç gece kalmışlardı. Mağaranın tavanında üç gün boyunca yemeden içme­den duran bir kuş Hz. Ebû Bekir Sıddîk (r.a.)'in dikkatini çekti:

- Yâ Resûlullah! Bu kuşun hâline hayret ediyorum: Allah (c.c.) "Yerde yürüyen hiç bir canlı hâriç olmamak üzere rızıklan Allah'ın üzerinedir." buyurmuştur, dedi. Hz. Ebû Bekir Sıddîk bu düşüncede iken Cebrail (a.s.) nazil oldu. Allah-ü Teâlâ'nın emriyle Hz. Ebû Bekir Sıddîk (r.a.)'in kuş ile konuşa­cağını, Resûlullah (s.a.v.)'a bildirdi. Hz. Ebû Bekir Sıddîk (r.a.):

- Ey kuş, Allah-ü Teâlâ'nın izniyle ne yiyip ne içtiğini bana söyle, dedi.

Kuş ağlayıp bir zaman baygın olarak yere düştü sonra kalktı:

- Yâ Eba Bekir Sıddîk (r.a.), bunu bana sorma! Bu Hakk Teâlâ ile benim aramda olan bir sırdır. Başkasının öğrenmesini is­temem dedi, Hz. Ebû Bekir Sıddîk (r.a.):

- Ey kuş artık emrolundun söyle dedi. Kuş:

- Hz. Âdem (a.s.)'in yaratılmasından bin yıl önce Hakk Teâlâ beni yarattı. Yiyeceğim, içeceğim iki kelimedir. Acıkınca birini söyler doyarım. Susayınca diğer kelimeyi söyler kanarım, dedi. Hz. Ebû Bekir Sıddîk (r.a.):

- O iki kelime nedir? diye sordu. Kuş:

- Acıkınca sana buğz edenlere lanet ederim, doyarım. Susayınca, seni sevenlere istiğfar eder, kanarım, dedi,

Resûl-i Ekrem (s.a.v.) bunu işitince ağladı, ümmetinden bir kıs­mının Hz. Ebû Bekir Sıddîk'e buğz edeceklerine üzüldü.

(Dört Büyük Halife, Ş. Ahmed Efendi, Sh: 32)

---
19 Eylül Cuma
## EVLENMEYE TEŞVİK

Bu husustaki Âyet-i Kerîmeler:

1) "İçinizden bekârları (erkek ve kadın) evlendirin."(Nur: 32)

2) "Kocalarına ric'atle evlenmelerine mâni olmayın."(Bakara:232). Bu da, evlenmeyi engellemekten bir nehiytir.

3) "Biz senden evvel Resuller gönderdik ve onlara da zevceler ve evlatlar verdik." (Ra'd: 38)

4) "Ve onlar ki "Rabbimiz! Bize gözümüzü aydınlatacak eşler ve zürriyetler bağışla ve bizi takva sahihlerine önder kıl!" derler.

Hadîs-i Şerifler:

1) "Nikâh, benim sünnetimdir. Sünnetimden i'râz eden benden yüz çevirmiş sayılır."

2) "Evlenmek, benim sünnetimdir. Fıtratımı sevenler, sünneti­mi yerine getirsinler."

3) "Evlenin, çoğalın. Zira doğan çocuk düşük de olsa, kıyamet günü ben sizin çokluğunuzla iftihar ederim."

4) "Sünnetimi i'râz eden benden değildir; sünnetlerimden birisi de evlenmektir. Beni sevenler sünnetimi yerine getirsinler."

5) "Geçim korkusu sebebiyle evlenmeyen bizden değildir."Bu Hadîs evlenmeyi değil, evlenmemek için gösterilen sebebi yeriyor.

6) "Kudret sahibi olan evlensin."

7) "İçinizden evlenmeye gücü yeten evlensin. Zîrâ evlenmek gözleri (haramdan) daha çok korur, zinadan daha muhafaza eder. Gücü yetmiyen kimse oruç tutsun, çünkü orucun şehveti kıran bir hassası vardır."

8) "Allah (c.c.) için evlenip, Allah (c.c.) için evlendiren Allah (c.c.)'ın dostluğunu kazanır."

9) "Evlenen kimse dînin yarısını kurtarmış olur. Artık diğer yarısında da Allah (c.c.)'a karşı gelmekten sakınsın."

10) "Dîn ve emniyetine inandığınız kimseler size geldiği vakit onları evlendirin, eğer böyle yapmazsanız yeryüzünde büyük bir fitne ve fesâd olur."

(İhya, C: 2, Sh: 59,60,61,62)

---
20 Eylül Cumartesi
## HZ. OSMÂN'IN ADALETİ VE ZÂHİDLİĞİ

Ebü'l-Fırat anlatıyor:

Hz. Osman kölesine, "Vaktiyle ben senin kulağını kıvır­mıştım. Haydi benden öcünü al" dedi. Köle onun kulağını tuttu. Hz. Osman (r.a.) köleye:

- Sıkı çek yavrum, kısas dünyadadır. Âhirette kısas yoktur dedi.

Abdulmelik b. Şeddâd (r.a.) anlatıyor:

Bir cuma günü Hz. Osman (r.a.) minberde üzerinde dört veya beş dirhem değerinde kaba Aden kumaşından bir elbise ile çizgili Küfe malı bir aba ile gördüm.

Hasan-ı Basrî (r.a.)'ye mescidde öyle uykusuna yatan biri sorulunca cevap verdi:

"- Osman bin Affân (r.a.) mescidde öğle uykusu uyurken gördüm. Uykudan uyanıp kalktığında vücûdunda çakıl taşlarının izi vardı. Orada bulunan biri:

- İşte bu Emir'ül mü'mîndir, diyorlardı.

Şurahbil bin Müslim (r.a.) Hz. Osman (r.a.)'ın halka en kıymetli yemekler yedirdiğini kendisinin evinde sirke ve zeytinyağı ile kifaf-ı nefs ettiğini anlatıyor.

(Hz. R. Mahmûd Sâmî (k.s.), Hz. Osman (r.a.))

<hr>

Esma bint-i Yezîd (r.anha) demiştir ki Peygamber (s.a.v.) şöyle buyurdular:

- En hayırlı olanlarınızı size bildireyim mi? (Ashâb)

- Evet, dediler. Peygamber (s.a.v.) buyurdular:

- O kimselerdir ki, gördükleri zaman, Allah (onlar sebebi ile) anılır buyurdu.

- En kötülerinizi de, size haber vereyim mi? (Asâb)

- Evet, dediler, Peygamber (s.a.v.) şöyle buyurdular:

- Koğuculukla dolaşanlar, dostların arasını bozanlar, bir­birlerinden ayrı kalmakla fesadı isteyenlerdir.

(Ahlâk Hadîsleri)

---
21 Eylül Pazar
## İBRAHİM (A.S.) İRŞÂD OLUNUŞU VE RABB'İNİ BULUŞU

İbrahim (a.s.); yer yüzünde gezip dolaşan hayvanları görünce kendi kendine: "Herhalde şu yaratıkların, bir Rabb'i olması gerekir" dedi. İbrahim (a.s.)'in mağaradan çıkışı güneşin batışından sonra idi. İbrahim (a.s.) başını göklere doğru kaldırıp baktığı zaman bir yıldız görmüştü ki o, Müşteri yıldızı idi. Yüce Allah (c.c.), İbrahim (a.s.)'in yıldızı, ayı, güneşi, görüşünü ve hakka erişini şöyle açıklar.

"Biz İbrahim'e (gerçeği nasıl gösterdi isek, istidlâlde bulunması ve) kesin ilme erenlerden olması için göklerin ve yerin büyük mülkünü de öylece gösteriyorduk.

İşte, o, üstüne gece bürüyüp örtünce bir yıldız gör­müş: Rabb'im budur? demişti. Yıldız sönüp gidince Ben, böyle sönüp batanları sevmem dedi. Sonra, ayı do­ğar halde görünce: Rabb'im budur dedi. Fakat o da batıp gidince And olsun ki eğer Rabb'im bana hidâyet etmemiş olsaydı, muhakkak ben de haktan sapanlar güruhun­dan olurdum dedi.

Sonra güneşi doğar halde görünce de: "Rabbim budur. Bu hepsinden daha büyük" dedi. O da batınca: Ey kavmim! Ben si­zin Allah (c.c.)'a şerîk koşa geldiğinizden kesin olarak uzağımdır. Hiç kuşkusuz, ben bir muvahhid olarak yüzümü, o gökler ve yeri yaratmış bulunan Allah (c.c.)'a yönelttim. Ben müşriklerden değilimdir" dedi.

Rabb'i Ona: "Müslüman ol! dediği zaman, o, âlemleri Rabb'ma teslim oldum dedi."

(Peygamberler Târihi, M. Â.Köksal, Sh: 147)

---
22 Eylül Pazartesi
## ÜSTÂDIN TALEBESİNE TA'LÎM VE TEDRÎSİNİN (İLİM ÖĞRETMESİNİN) EDEB VE ŞARTLARI

1- Eziyyetlerine katlanmak.

2- Susmaya devam etmek.

3-Halîm ve selîm olmak.

4- Vakarla oturmak.

5- Başını önünde tutmak.

6- Tevazu sahibi olmak.

7- Şaka ve mizahı ve boş konuşmayı terk etmek.

8- Talebeye yumuşak olmak.

9- Bilmeyene sabırlı olmak.

10- Zekâsı kuvvetli olmayanı güzel yolla irşâd etmek.

11- Tekrar tekrar suâl soranı azarlamamak.

12- Soru soranla sırf himmetle meşgul olmak.

13- Suâli iyice anlayıp, sonra cevâbını söylemek.

14- Hücceti kabul etmek.

15- Hakk'a yönelerek ve bağlanarak gitmek.

16- Talebeyi zararlı ilimden korumak.

17- Faydalı ilmi Allah-ü Teâlâ'dan başkası için öğrenmek­ten olanları korkutmaktır.

İşte her âlimin, talebesine karşı bu edebleri gözetmesi ve faydalı ilim öğretmesi lâzımdır.

(Marifetnâme, Sh: 1099-1100)

<hr>

"Biz kıyamet günü için adalet terazileri koyacağız. Artık hiç kimse, en ufak bir zulme uğramayacaktır. İşlenen amel bir har­dal tanesi ağırlığında da olsa onu getirir tartıya koyarız. Hesap görenler olarak da biz kâfiyiz." (Enbiyâ Sûresi, Âyet: 473)

Peygamber (s.a.v.) şöyle buyurdular:

"- Zenginlik, mal çokluğundan değildir, gerçek zenginlik, ancak nefsin (kalbin) zengin olmasıdır." (Ahlâk Hadîsleri)

---
23 Eylül Salı
## TEYEMMÜMÜ BOZAN HALLER:

1) Abdesti bozan veya guslü îcâb eden haller, teyemmü­mü de bozar, hükümsüz bırakır. Teyemmümü mubah kılan özrün zevali de özürden dolayı yapılmış olan teyemmümü bozar.

Binaenaleyh su bulunmadığından veya hastalıktan dolayı yapılmış olan bir teyemmüm, su bulunduğu veya hastalık zail olduğu anda bozulur nihayet bulur. Su ile abdest alın­madıkça veya gusl edilmeyince namaz kılınamaz.

2) Cünüplükten dolayı yapılan teyemmüm, abdest yeri­ne de geçer. Binaenaleyh araya yeniden bir cünüplük veya abdestsizlik hali geçmedikçe suyu isti'mâle kudret hasıl oluncaya kadar bu teyemmümle müteaddit namazlar kılınabilir. Nitekim su ile yalnız gusl etmiş kimse de bu temizliği devam ettikçe abdestte muhtaç olmaksızın dilediği namazla­rı kılabilir.

3) Bir özür için teyemmüm etmiş olan kimse diğer bir özre tutulsa birinci özrün nihayet bulmasiyle teyemmümü nihayet bulur. Diğer özrü için tekrar teyemmüm etmesi lâ­zım gelir.

Meselâ: su bulunmadığından dolayı teyemmüm etmiş olan kimse, henüz su bulmadan abdest almağa mâni olacak surette hasta olup da bu esnada su bulacak olsa evvelki teyemmümü bitmiş olur, bu hastalıktan dolayı tekrar teyem­müm etmesi lâzım gelir. Çünkü teyemmümün sebebi değiş­miştir.

4) Teyemmüm etmiş kimse, namaz içinde iken su bu­lunsa namazı bozulmuş olur, abdest alıp yeniden namaz kıl­ması lâzım geliı. Fakat namaz tamamen kılındıktan sonra suyun bulunması, bu namazın iâdesini îcâb etmez.

(B. İslâm İlmihâli, Ö. N. Bilmen, Sh: 102)

---
24 Eylül Çarşamba
## HASTALIK VE DEVÂ

Ebû Hüreyre (r.a.)'den rivayete göre Resûlullah (s.a.v.):"Hakk Teâlâ şifâsını inzal etmediği bir marazı inzal etme­miştir."buyurmuştur. Ve yine İmâm-ı Ahmed (r.a.), Enes (r.a.)'den rivayet eder ki:"Tahkika Allah-ü Teâlâ Hazretleri maraz halk ettiği yerde deva dahî halketmiştir. O halde tedâvî olunuz." buyurulmuştur. Yani deva isti'mâl edin de­mektir.

Ebû'd Derda (r.a.)'dan rivâyeten Fahr-i âlem (s.a.v.) Hazretleri:

"Tahkik Hakk Teâlâ Hazretleri her maraz için bir deva halk etmiştir. İmdi deva isti'mâl edin ve haram olan şey ile tedâvî olmayın."diye buyurmuşlardır.

Yani "Allah sizin şifânızı, size haram kıldığı bir şeye koymamıştır." buyurmuşlardır.

Bu Hadîsi Şerifler muktezasınca haram olan şeylerle te­dâvî caiz değildir.

Cabir (r.a.)'den merfuan rivayet olunmuştur. "Her ma­raz için bir deva vardır. Herhangi bir deva maraza yetiştiril­se Allah-ü Teâlâ Hazretlerinin izniyle ondan halas eyler."

Her marazın gelmesi ve gitmesi hakikatte Hakk Teâlâ Hazretlerinin emriyledir. Sebebe tevessül eylemek tevekkü­le münâfi değildir. Nitekim açlık ve susuzluk definde münâfi olmadığı gibi.

Haris-i Muhasibi (k.s.)'den sordular ki:

- Ya Haris! Ehl-i tevekkül deva isti'mâl eder mi?

- Evet dedi.

- Delilin nedir? denildi.

- Seyyidül-Mütevekkilin Muhammed Mustafa (s.a.v.) Hazretleri ki tevekkülde O'na kimsenin yetişmek ihtimâl yoktur, böyle iken deva isti'mâl etmiştir, delil budur, dedi.

            (Hz. R. Mahmûd Sâmi (k.s.), Musahabe, C: 3)

---
25 Eylül Perşembe
## ÇOCUKLARA MÜSLÜMANLIĞA YAKIŞIR AD VERMEK

Çocuklarımıza, güzel, yakışır adlar vermemiz, bütün dîn kardeşlerimizi bu yolda uyarmamız gerekmektedir.

Bazı müslümanlar çocuklarına, Mihâîl, Gabriyân gibi... yahûdî isimleri vermektedirler. Onları bunlardan men etmek gerekir. Çünkü, Peygamber (s.a.v.): "Bir kimse herhangi bir kavme benzemeye çalışırsa, o kimse onlardan sayılır" buyurmuşlardır.

Bazı kimseler Hakk Teâlâ'nın güzel adlarını (Esmâü'l-Hüsnâ) örnek alarak, Nafî, Mâlik, Mü'min, Azîz, Hakîm, Adi, Celîl, Vekîl gibi ilâhî adları çocuklarına vermekte­dirler. Bu caiz olmakla beraber; uygun değildir. Yine bu ilâhî adların kullanılması sünnet yoluyla bildirilmiş olduğundan, çocuklarımıza bu adları koymada şerîatın zahirine göre bir sakınca olmadığı anlaşılmaktadır.

Ebû Dâvûd ve İbn Hibbân rivayet ediyorlar: "Kıyamet gününde kendi ve babalarınızın adlarıyla çağrılacaksınız, adlarınızı güzelleşiriniz." (H.Şerîf)

Müslim, Ebû Dâvûd, Tirmizî ve İbn Mâce merfuan şu Hadîsi rivayet ederler: "Allah'ın en çok sevdiği isimler, abd ve hâmid'li isimlerdir."

Diğer bir rivayete göre de: "Allah'ın en çok sevdiği ad­lardan biri de Abdurrahman'dır" buyurulmuştur. Ebû Dâvûd ve Nesâî merfuan şu Hadîsi rivayet ederler: "Peygamberler adıyla adlanınız. Allah'ın en çok sevdiği adlar, Abdullah ve Abdurrahman'dır. En doğru (gerçeği aksettiren) isimler de, Haris ve Hemmân adlarıdır".

(El-Uhûd'ül Kübrâ, İ. Şa'rânî, Sh: 409)

---
26 Eylül Cuma
## HZ. EBÛ BEKİR SIDDÎK (R.A.)'İN FEZÂİLİ

Hz. Ebû Bekir (r.a.) fıtraten halîm, selîm, son derece refîk ve şefîk idi.

Bununla beraber vazife ve mes'uliyet işlerinde zerre kadar müsamaha göstermezdi. Onun rifk ve mülâyemati, şahsî muamelâtına âid idi. Dîn ve millet işlerinde en küçük bir tereddütü, en basit müsamaha ile göz yumduğu görüle­mezdi. Ve fakat nasın kusurlarını i'zâz i'zâm etmez onlara kusurları derecesinde muamele gösterirdi.

Mücrimleri takip ve te'dîb hususunda zerre kadar ihmal göstermemekle beraber siyasî mücrimler icâbına göre muamele ve afv ederdi.

Ehl-i zimmetin hukukunu, emniyet ve ma'sûniyetini gö­zetirdi. Gayri müslimlerin hiçbir ma'bed ve kilisesi yıkıl­mazdı.

Çanları çalmaktan, âyinlerini yapmaktan men olunmaz­lardı.

Hz. Ebû Bekir (r.a.), Resûl-ü Ekrem (s.a.v.) Hazretleri­nin en sevdiği dostu esrarı nübüvvetin en samimî mahremi idi. Resûl-ü Ekrem (s.a.v.) Efendimiz hep yaptığı işleri Ebû Bekir Essıddîk ile birlikte yapardı.

Resûlullah (s.a.v.) Hz.'lerinin Ebû Bekir (r.a.)'e muhab­beti başka bir neşe ile tecellî ediyordu.

İrtihal buyuracağı sırada Resûl-ü Ekrem (s.a.v.) şu sözleri bu­yurmuştu:"Dostluğu, yardımı itibariyle kendisine en çok minnet­tar olduğum arkadaş Ebû Bekir'dir. Rabbimden başka bir halîl itti­haz edecek olsam yine Ebû Bekir'i ittihâz ederdim. Onunla benim aramda İslâmiyet kardeşliği ve meveddeti vardır. Mescidin bütün kapıları kapansın, yalnız Ebû Bekir'in kapısı açık kalsın."

                        (Hz. Ebû Bekir, R. M. Sâmî (k.s.))

---
27 Eylül Cumartesi
## KAPTÂN-I DERYÂ

Selçuklular devrinde Karadeniz Donanması amiraline (Reîs'ül bahr) denir. Sinop'ta otururdu. Antalya'da oturan Akdeniz donanması amiraline "Emir'üs Sevâhil" hatta "Me­lik'üs sevâhil" deniyordu.

Osmanlılar Deniz Kuvvetleri kumandanına "Kaptân-ı Derya"derler (halk dilinde kaptân paşa). Aynı zamanda Dî-vân-ı Hümâyûn üyesi bahriye nâzın idi. Üstelik Cezâir'i Bahr-i Sefid denen kaptan paşa eyâletinin bahriye umûmî valisi idi. Kaptân-ı Derya, hiçbir şekilde kara kuvvetlerine tabi değil, tamamen bağımsızdı. İlk âmiri sadrazam sonra pâdişâh idi.

Ege Denizi adalarını Gelibolu yarımadasını Doğu Akde­niz adalarını ve Orta Akdeniz'de, bir çok bahriye sancağını içine alan dağınık bir eyâletti.

Yalnız devletin Kaptân-ı Deryâ'nın emrinde bulunma­yan, doğrudan doğruya Dîvân'a ve sadrazama bağlı deniz kuvvetleri de vardı. (Nil nehri, Hind Okyanusu, Süveyş ve­ya Hint kaptanlığı, Hazar (denizi) kaptanlığı gibi). Kaptân-ı derya Akdeniz, Karadeniz bütün bağlı denizler ve Atlas Okyanusu'nun kumandanı idi. Cezayir, Tunus, Trablusgarb eyâletlerinin filoları o eyâlet beylerbeylerinin emrindeydi ama, Kaptân-ı Deryâ'nın büyük seferlerde o filoları istediği denize çağırmak hakkı vardı.

Kaptân-ı Derya Gelibolu'da (1354-15.5.1516) otururdu. Y. Sultan Selim'in emriyle Kasımpaşa'ya yerleşti. Kaptân-ı Deryalığın bütün teşkilâtı, bahriye kışlaları, dünyanın en büyük tersahânesi burada idi. 1922'ye kadar burada kaldı.

(Osmanlı Devleti Târihi, Y. Öztuna)

---
28 Eylül Pazar
## PEYGAMBERİMİZ (S.A.V.)'İN HUSUSİYETLERİ

Muhammed (s.a.v.) Allah-ü Teâlâ'nın Habîbi, Resulü, Nebîsi, Seç­tiği ve Arıttığı kuludur. Peygamber ba's olunmadan önce de O, asla pu­ta tapmamış, Allah'a bir an bile eş tanımamış, ne küçük, ne büyük hiç­bir günah işlememiştir.

Resûl-i Ekrem (s.a.v.) Efendimiz, Cenâb-ı Hakk'ın Habîb'idir. Hadîs-i Şerifte: "Biz dünyada sonuncuyuz. Kıyamet gününde önde giden, birinci olacağız. Ben, yine de övünmeden diyorum ki İbrahim Halîlullah, İsâ Rûhullah, Musa Kelîmullah, Âdem Safiyullah lâkablarını al­mıştı. Ben ise Habîbullahım (Allah'ın Sevgilisiyim). Kıyamet gününde Liva'ül-Hamd Benim yanımda olacaktır. (Mesâbih'üs-Sünne, 2/169).

İmâm-ı A'zâm (r.a.) Hazretleri, Peygamber (s.a.v.) Efendimiz için "Allah'ın kuludur." sözüyle iki mühim hususa işaret etmiştir. Birincisi: Dünyayı insan olarak teşrîf eden Resûlüllah (s.a.v.)'ın "Her türlü nok­sanlıklardan münezzeh olan Allah-ü Teâlâ, bir gece, kulunu Mescid-i Harâm'dan Mescid-i Aksâ'ya götürdü." (İsrâ Sûresi, Âyet: 1) Âyeliyle kulluk sıfatıyla bu şerefe erdiği, ikincisi de: "Hıristiyanların Meryem oğlu İsâ'yı bâtıl üzere medhettikleri gibi, siz de, Beni medhetmekle mübalağa etmeyiniz. Şübhesiz ki ben bir kulum. Bana Allah'ın kulu ve Resulü deyiniz." (Buhârî, 4/142, Suyûtî, 3/329) Hadîs-i Şerîfiyle de Ümmet-i Muhammed'in, Hıristiyanların kendi peygamberleri hakkında söyledikleri sözlerden Cenâb-ı Hakk tarafından korunmuş olmasıdır.

Peygamber (s.a.v.) Efendimiz, (Fetîh Sûresi, Âyet: 29) ile "Mu­hammed Allah'ın Resulüdür." ve (Ahzâb Sûresi, Âyet: 1) ile de:"Ey Nebî', Takvâ'da sebat et." Resul ve Nebî'dir, (Mülim, 4/1782, Begavî, 2/167, Suyûtî, 1/67 Hadîs-i Şerîfiyle de: "Allah-ü Tâlâ, İsmail'in oğullarından Kinâne'yi, Kinâne oğullarından Kureyş, Kureyş içinden Hâşim oğullarını, Hâşim oğulları içinden de Ben'i seçti." Cenâb-ı Hakk'ın Mustafâsı'dır.

Efendimiz (s.a.v.)'in diğer peygamber (a.s.)'lere nazaran Allah-ü Teâlâ katında çok husûsî bir mevkii vardır. O (s.a.v.)'ndan zelle de sadır olmamıştır.

(Menâkıb-ı İmâm-ı A'zam ve Fıkh-ı Ekber Şerhî, Sh:269-271)

---
29 Eylül Pazartesi
## RİÂYET EDİLMESİ GEREKEN İLÂHÎ HAKLAR

Allah-ü Teâlâ'ya riâyet edilmesi gereken haklar iki kısımdır. Birincisi: Vâciblerin işlenmesidir. İkincisi: Haramların terkedilmesidir.

Bilmeli ki Vâcibleri işlemekle haramları terk etmek, bir takvadır. Bu hususlara riâyet eden kimse, nefsinin terketmesi lâzım gelen dünya ve âhiret serlerini terk etmiş, aynı zamanda da cennet nimetlerine ve Allah'ın rızâsına kavuşmuş olur.

Ey hakk ve hakikat isteklisi! Allah-ü Teâlâ'ya ancak tâat ve ibâdetlerle yaklaşılır.

Tâat de; vacib ve mendubları işlemek haram ve mekruhları terketmektir.

Kimin takvası; Allah'dan uzaklaştıkları halde yak­laştıklarını zanneden câhillerin hilafına olarak, Allah'ın mendûblardan önce emrettiği vâcibleri îfâ ve mekruhlar­dan önce nehyettiği haramları terketmek olursa, o Al­lah'a yaklaşmış olur. Çünkü o cahiller, mekruhlardan kaçmak için de haramları işlerler. Bu bakımdan öyle tâatte bulunuyor görünenler vardır ki kalbi riya, kin, hased, kibir, amelini beğenmek ve Allah'a olan faaliyetleriyle şımarmak gibi kötü hasetlerle doludur.

(Tasavvufun Esâsları, İ. Gazâlî (k.s.), Sh: 153-154)

<hr>

Hz. Peygamber (s.a.v.) şöyle buyurdular:

"İnsan, hasta kardeşini görmeğe gittiği zaman yâhûd sıhhatteki kardeşini ziyaret ettiği zaman, Allah o ziyareti şöyle buyurur. (Yaşayışında hoş olasın (âhiret yolunda) yürüyüşün de hoş olsun ve Cennette bir konak edinesin."(Ahlâk Hadîsleri)

---
30 Eylül Salı
## İNTİHAR ETMEK

Resûl-ü Ekrem (s.a.v.)'in şöyle buyurduğu rivayet olunmuştur.

"Sizden önce geçen ümmetlerden birisinde bir kişi vardı. Onun vücûdunda yaralar bulunuyordu. Yaraların elemine (acısına) dayanamamış, bir bıçak alarak elini kesmiş ve kan kaybından nihayet ölmüştü. Allah-ü Te­âlâ:Kulum kendi kendine (ölüme teşebbüs ederek) beni geçti (takdirime karşı geldi). Ben de ona cenneti haram kıldım" buyurdu.

Yine Resûlüllah (s.a.v.) şöyle buyurmuştur:

"Kim ki keskin bir âletle kendini öldürürse o kimse cehennem ateşinde elindeki bıçağı karnına saplayarak sü­rekli azâb olunur. Kim ki kendini zehirlerse, bu da ce­hennem ateşinde elindeki kadehteki zehiri içerek muhallet (ebedî) bir surette azâb olunur. Kim ki kendini bir da­ğın tepesinden atarak intihar ederse, o da cehennem ate­şine kendini atarak ebedî ta'zîb olunur, (azâb görür.)"

"Mü'mine lanet okumak, onu öldürmek gibidir. Bir mü'mine küfür isnadında bulunmak da onu öldürmek de­recesindedir. Kendini bir şeyle öldüren Kıyamet gününde onunla azâb olunur." buyurmuştur.

Yine rivayet olunan bir Hadîs-i Şerifte belirtildiğine göre harpte aldığı yaranın ızdırabına dayanamayıp ken­dini kılıcının üzerine atarak intihar eden bir şahıs hakkında Resûl-ü Ekrem (s.a.v): "O cehennemliklerdendir."buyurmuştur.

(İslam Şeriatında Büyük Günahlar, İ. Zehebî)

---
1 Ekim Çarşamba
## İCTİHÂD

İctihâd, lügatte: "Meşakkate tahammül ve bütün gayretini sarfederek zahmete katlanmak" demektir. İslâm ıstılahında ise: "fer'î olan dînî bir hükmü, delilinden çıkarmak hususunda bü­tün gayretini sarfetmek." demektir.

Müctehid de: fer'î olan dinî hükümlerim delillerinden çıkar­mağa muktedir olabilecek dînî bilgilerle mücehhez, meleke sa­hibi ve âkıl-bâliğ olan müslüman bir kimsedir. Müctehid, kud­retini öylesine sarfeder ki daha fazla sarfetmeğe gücü yetmez.

## İCTİHADIN ŞARTLARI

Bir kimsenin müctehid derecesine vâsıl olabilmesi için şu vasıflara sâhib olması gerekir:

1. Kur'ân-ı Kerîm'e âid bilgileri, Kur'ân'ın bütün mânâlarını ve vecihlerini bilmelidir. Kur'ân'ın ahkâma tealluk eden Âyetlerinin lügat ve ıstılah mânâlarım bilmelidir. Kur'ân'ın hâs, âmm; mücmel, müfesser; nâsih, mensûh; hakikat, mecaz; sarîh, kinaye, zahir; nass ve muhkem gibi bütün kısımlarını bilmelidir.

2. Hadîs ilmini tamamen bilmek. Ahkâma tealluk eden Hadîslerin tevatür, meşhur, âhad yollarını; Hadîslerin metinleri­ni; bizlere ne suretle rivayet edildiğini; mânâlarının vecihlerini yani lügat ne ıstılah mânâlarını;Kur'ân'la müşterek olan hâs, âmm; mücmel, müteşabih; bütün kısımları lâyıkıyla bilmelidir.

3. Müctehid, icmâ'nın vârid olduğu yerleri bilmelidir.

4. Kıyâsın şartıyla, hükümleri ve kısımlarıyla vecihlerini, makbul veya merdûd olan şekillerini usûl ilminde olduğu gibi bilmelidir.

İslâm âlimleri müctehidler, yeni mezhebler kurmak yerine yaşayan dört Ehl-i Sünnet mezhebinden birine iltihak etmişler ve halkı da bunlardan birini taklîde çağırmışlar; mezheblerin birleştirilmesinin de yanlış olduğunu beyânla müslümanları bundan da sakındırmışlardır.

(Ömer Nesefî (r.a.), Akâid, Sh:231-232)

---
2 Ekim Perşembe
## BAŞ MÜNÂFIKIN UHÛD'DAKİ İHANETİ

Kureyş ordusunun Başkumandanı Ebû Sûfyân (r.a.), Medine'li müslümanlara haber gönderdi. "Ey Evs ve Hazreç topluluğu, siz bizimle amucamız oğlunun arasın­dan çıkınız. Bizi onunla baş başa bırakınız. Böyle yapar­sanız, sizden ayrılacak, dönüp geri gideceğiz. Sizinle çar­pışmak, bize gerekmez" dedi. Medineli müslümanlar Ebû Sûfyân (r.a.)'ın bu teklifini, sert ve ağır bir cevapla red ettiler. İslâm ordusu ile Uhûd'a kadar deve kuşu gibi boynunu uzata uzata gelmiş olan, baş münafık Abdullah b. Übeyy b. Selül;

"O, rey ve görüş sahibi olmayan gençlerin sözünü dinledi de beni dinlemedi. Ey ahâlî, şuracıkta biz ne diye kendimizi öldüreceğimizi bir türlü anlayamadık." diye­rek Kavminden ve münafıklarla, kuşku içinde bulunanlar­dan kendisine uyan adamlarla birlikte oradan geri döndü. Geri dönenler, İslâm ordusunun üçte birisini teşkil ediyordu ve üçyüz kişiydiler.

Abdullah b. Übeyy, Uhûd'dan geri döndüğü zaman, Harise oğullarıyla Selime oğullarının elleri yanlarına düşmüştü. Bunlar da geri dönmeğe niyetlendiler. Fakat Allah (c.c.) onları korudu da geri döndürmedi. Kur'ân-ı Kerîm'de bu hususta şöyle buyrulur. "O zaman, içinizden iki birlik, (ordunun iki kanadını teşkil edenlerde savaş korkusundan) geri durmak istemiş­lerdi. (Bunların dînlerinde şüpheleri yoktu, ölmekten ürkmüşlerdi.) Halbuki onların yardımcısı Allah'dı. O halde, mü'minler, yalnız Allah'a güvenip dayanmalıdır." (Âl-i İmrân Sûresi, Âyet: 122)

          (İslâm Târihi, Medîne Dev., C: 3, Sh: 81-82)

---
3 Ekim Cuma
## ŞÜKÜR SECDESİ

Şükür secdesi, bir nimetin kazanılmasından veya bir felâket ve musibetin kalkmasından ve bunların benzeri işlerden dolayı kıbleye yönelerek tekbir alıp secdeye varmak, hamd ile tesbihde bulunup şükrettikten sonra, yine tekbir ile secdeden kalkma­ktır. Bu da, tilâvet secdesi gibidir. Şükür secdesi müstahabdır. Peygamberimiz (s.a.v.) Efendimiz ile Ashâb (r.a.e.)'ın ileri gelenlerinden çokları şükür secdesi yapmışlardır. Peygamber (s.a.v.) Efendi­miz, Ebu Cehil'in başını kesilmiş görünce, beş defa şükür secdesine varmışlardı.

Bir nimetin yüz göstermesi ve bir musibetin kalkması gibi bir sebep olmaksızın yapılacak şükür secdeleri ne bir sünnettir, ne de mekruhtur. Çünkü bunu da namazın vaciplerinden veya sünnetlerin­den sanacak kimseler bulunabilir. Böyle bir inanca sebebiyet verecek her mubah şey kerahetten uzak kalmaz.

(B. İslâm İlmihâli, Ö. N. Bilmen, Sh: 204, 205)

---
4 Ekim Cumartesi
## HARMAN DANASI

Karamanoğlu II. Mehmed, 1413 yılında Bursa'ya saldırıp etrafı kana boyamıştı. Ancak şehri alamayan Karamanoğlu öf­kesine kapılıp Yıldırım Bayezid'in mezarını açıp hakaret etti. Bu sıralar Musa Çelebi'nin cenazesini Bursa'ya getirmekte olan küçük bir Osmanlı ordusu yaklaşmakta idi. Bundan kor­kan Karamanoğlu derhâl Bursa muhasarasını kaldırıp kaçmaya başladı. Bunu gören ve târihe Harman Danası diye geçen bir subay Karamanoğlu'na:

- "Sultânım, Osmânoğlu'nun ölüsünden böyle kaçarsın ya dirisi gelse idi hâlin nice olurdu?" dedi. Buna kızan Karama­noğlu derhâl Harman Danası'nın başını vurdurdu.

(Y. Öztuna, B. İ. Târihi, C. 3, Sh: 122)

## KARAMANOĞLU SENİ NEYLİYEYİM?

Çelebi Mehmed'in ilk yıllarında Karamanoğlu II. Mehmed gene isyan etmişti. Yapılan mücâdele sonucunda Karamanoğulları ordusu dağılmış ve kendisini de esir edilip, Çelebi Meh­med'in huzuruna getirilmişti. Nezâket kaidelerinden ayrılma­yan Türk Hakanı Karamanoğlu'na:

- "Ey Karamanoğlu, dedi. Seni ben neyliyeyim?" Buna karşılık Karamanoğlu ise:

"Ferman sultanımızındır." diye cevap verince Çelebi Meh­met şöyle dedi:

- "Karamanoğlu, gel yemin eyle, bir daha Müslümanlara zarar vermeyeceksin" Karamanoğlu yemin etti. Ancak Türk or­dusu daha Konya'dan birkaç kilometre ayrılmadan Karamanoğ­lu yanında bulunanlara şöyle demişti:

- "Benim Osmanoğulları ile savaşım, kıyamete kadardır."

(Neşri Târihi, Sh: 157)

---
5 Ekim Pazar
## HZ.ALİ (R.A.)'NİN ŞEHÂDETİ

Alî (r.a.) Irak'a gitmek üzere Medine'den çıkarken bir ayağı üzengide olduğu halde Abdullah İbn-i Selâm (r.a.) gelip:

- "Ya Emîr'el - Mü'minîn! Irak'a gitme! Korkarım orada sana kılıcın ucu dokunur!" dediğinde Alî (r.a.):

- "Onu bana Resûlullah (s.a.v.) Hazretleri; "Alî'nin katili, nâsın en şakîsidir." diye ihbar etmişti." dedi.

Hicretin 40. senesinin Ramazân-ı Şerif hululünde taamdan kesildi. Üç lokmadan ziyâde yemez oldu. "Emr-i İlâhînin aç iken vürûdunu arzu ederim." demiştir. Nihayet bir iki günlük ömrü kalmış olduğunu haber verdi.

Ramazân'ın yirmi yedinci gecesi âlem-i menâmda Resûlul­lah (s.a.v.)'ı görüp ümmetinden şikâyet eyledikde, "Onların aleyhine dua et." buyurmakla:

"- Yâ Rabb bana onlardan hayırlısını ver. Onlara da ben­den fenasını ver!" diye dua eylemiş ve hemen uyanıp rüyasını oğlu Hasan (r.a.)'a söyledi.

Hâlbuki sabah vakti olmakla müezzin ezan okudu. Ali (r.a.) Mescid-i Şerife müteveccih oldukta havalideki ördekler onun üzerine çağrışmakla yanındakiler, kovmak istediklerinde:

- "Dokunmayınız onlar nevâyıhtır (benim için matem tu­tuyorlar)!"buyurmuş.

Kapıdan çıkar iken nâsın en şakîsi İbn-i Mülcem onu şehid eylemiş idi.

Alî. (r.a.) öleceği yılı, ay ve günü de -min tarafıllah- bilmiş­ti.

(Hz. R. Mahmûd Sâmî (k.s.), (Hz. Ali (r.a.), Sh: 145-146)

---
6 Ekim Pazartesi
## HZ. ÖMER (R.A.) VE HZ. OSMÂN (R.A.)'DAN

Ömer'ül-Fârûk (r.a.) der ki: Kendisinde beş haslet bulunan kimse saiddir.

1- Her an Cenâb-ı Hakk'ı zikreden kimse

2- Bir belâya duçar kılındığı vakit can ü gönülden "İnna lilahi ve inna ileyhi râciûn" diyebilen kimse

3- Bir ni'mete nail kılındığı vakit, "Elhamdülillahi rabbil âlemîn"diyen kimse

4- Bir şeye başlarken "Bismillahirrahmanirrahîm" diyen kimse

5- Kendisinden bir günah sadır olduğu vakit: "işlediğim bü­tün günahlardan Allah'a istiğfar ederim" diyen kimse saîddir.

Osman Zî'n-Nureyn (r.a.) şöyle demiştir. İbâdetin tadını dört şeyde buldum:

1- Allah'ın farz kıldıklarını edada,

2- Allah'ın haram kıldıklarından ictinâbda,

3- Allah'ın rızâsını gözeterek emr-i bi'l-ma'rûf yapmakta,

4- Allah'ın gazabından sakınarak nehy-i ani'l münker yap­makta. Yine Osman (r.a.): Dört şey vardır ki bunların zâhirleri fazilet, bâtınları farizadır; bunlar:

1- Sâlîhlerle beraber olmak fazilet, onlara iktidâ farizadır.

2- Kur'ân okumak fazilet, onunla amel farizadır.

3- Kabir ziyareti fazilet, oraya hazırlanmak farizadır.

4- Hasta ziyareti fazilet, vasıyyet etmekde farizadır.

     Ömer-Fârûk(r.a.)derki:

1- Bütün dostlara baktım, içlerinde dilini tutmaktan efdâl dost görmedim,

2- Bütün libâslara baktım, içlerinde vera'dan güzel libâs bu­lamadım.

3- Bütün mallara baktım, içlerinde kanâatdan efdâlini göremedim.

4-Bütün taamları tattım, içlerinde sabırdan tatlısını bulamadım

(Hz. R. Mahmûd Sâmi (k.s.), Musahabe, C: 4)

---
7 Ekim Salı
## HAZRET-İ PEYGAMBERİN ÇOK BÜYÜK CÖMERTLİĞİ

Peygamber (s.a.v.) Efendimiz, son derece cömert ve mükrim idi. Hiç bir dilenciye "yok!" diyerek cevâb ver­mezdi. Eğer yanlarında verilecek bir şey bulunmazsa, ya Ashâb (r.a.)'ından ödünç alarak verir, yâhûd yarın gel, gibi bir şey söylerdi.

Huneyn Savaşında ganimet mallarından bir vadide toplanmış olan develer için, Safvân İbni Umeyye (r.a.): "Ne iyi develer" demekle, Peygamber (s.a.v.) Efendimiz: "Öyle ise, onlar senin olsun" deyip bu yüz deveyi Safvân (r.a.)'a bağışlamıştı. Safvân (r.a.) bu ikramı görünce:"Bu kadar cömertlik ancak peygamberlerde bulunur!" diyerek hemen müslüman olmuştur. Oysa ki müslüman olmak için evvelce dört ay süre almış bulunuyordu.

(B. İslâm İlmihâli, Ö. N. Bilmen, Sh: 568)

## HAZRET-İ PEYGAMBER (S.A.V.)'İN PEK YÜKSEK İLİM VE İRFÂNI

Hazret-i Peygamber (s.a.v.), yüce Allah'ın vahy ve ilhamı ile pek büyük gerçeklere ve ilme ulaşmıştı. Hiç kimse ilim ve irfan bakımından onun derecesine yetişmemiştir, yetişemez de... Semavî kitâblardaki şeriatların hükümlerine, geçmiş üm­metlerin târihine, her kavmin siyâset ve idare hallerine, harb tenlerine ve daha birçok yüksek ilimlere sahip bulunuyordu. Meydâna getirdiği dînî müessesenin büyüklüğü buna şâhiddir. Kendisi hiç bir medrese ve hoca görmemiş, okuyup yazma öğ­renmemiş idi. Böyle olduğunu bütün kavmi ve kabilesi biliyor­du. İşte onun bu üstün hâli bir mu'cize idi. Artık onun, Allah'ın vahyine kavuştuğundan ve büyük bir peygamber olduğundan nasıl şüphe edilebilir?

(B. İslâm İlmihâli, Ö. N. Bilmen, Sh: 568)

---
8 Ekim Çarşamba
## GÜZELLİKTEN DOLAYI KİBİR CEHALETTİR

Bilhassa kadınlarda var olan bu özellik, bir hayâldir. Güzel­likten dolayı kibirlenmek cehalettir. Çünkü yüz ve vücûd gü­zelliği çabuk yok olur. Vücûdunun güzelliğiyle mağrur olan organlarının dış görünüşü ile övünen insafla bir kere de iç duru­muna baksın ki o, bir nutfe idi. İdrar yolundan çıkıp kadın rah­mine geçen bir damlacıktı. Bu damla, kadının nutfesiyle kanına kavuşarak insan şekline girdi, doğdu, yaşadı ve sonra kokmuş bir iaşe olarak mezarın içinde çürüyüp gitti. Doğuşu ile ölümü arasındaki hâlinde de o, yalnız kazuratın (insan pisliğinin) ha­malı olmuştur. Kulağında kir, gözünde çapak, burnunda sümük ağzında tükürük, damarlarında kan, göğsünde balgam vücû­dunda sarı su, karnında necaset (pislik), mesanesinde sidikten baret bir yaratıktır. Günde bir kere tuvalete girmek ve ellerini pislikten yıkamak zorundadır. İşte bunların hepsi de aşağılığı zilleti ve utanmayı gerektirir. Kibir ve gururun sebebi olamaz­lar.

İlim sahibi olanların, âlimlerin de halka kibirlilik ve gurur atması haramdır. Kibir ve azamet, yalnız Allah (c.c.)'a mahsûs­tur. Kullara katiyyen yakışmaz.

İbâdet yapanlar ibâdetleriyle fâsıklara, dinsizlere karşı kibir ve gurur duymamalıdır. İbadetle kibirlenmek de cehaletten gelir.

Soy ve asaletten dolayı kibirlenmek de büyük bir cehalettir Çünkü asîl olan ferdin kişiliğidir.

Kudret ve kuvvetten, mal çokluğundan dolayı, çocukları akrabaları, yakınlar ve dostlarından ötürü kibirlenmek de cehâlettir.

                         (Marifetnâme, C: 2, Sh: 50-51)

---
9 Ekim Perşembe
## İBRÂHÎM (A.S.)'İN BAZI FAZİLETLERİ

1- İbrâhîm (a.s.)'e bulûğ çağından önce, rüşd'ü verilmişti

2- İbrâhîm (a.s.) Tevhîd Ehli olanların imâmı idi

3- İbrâhîm (a.s.) Allah (c.c.)'ın nimetlerine şükreden bir zâttı,

4- İbrahim (a.s.), başlıbaşına bir Ümmet'ti Allah'a itaatkârdı. Batıl dinlerden uzak ve Muvahhid bir Müslümandı.

5- İbrâhîm (a.s.)'e Allah (c.c.) tarafından dünyada bir güzellik (iyi hal ve mevki) verilmiş.

6- İbrâhîm (a.s.); yumuşak huylu, yufka yürekli, kendisini tamamıyla Allah (c.c.)'a vermiş bir zât'ti.

7- Yüce Allah (c.c.) onu Halîl (Dost) edinmişti.

8- Peygamberlik, kitâb, hikmet, büyük bir mülkü saltanat İbra­him (a.s.)'in Hanedanına, soyundan gelenlere verilmiştir

9- İbrâhîm (a.s.): "Benden sonrakiler içinde, benim için bir li­san-ı sıdk ver! (Dünyada, kıyamete kadar baki kalacak bir yâd-ı cemil, zikr-i cemil ver! ismimi, hep iyilikle andır!) diyerek dua etmiş, bu güne kadar kendisine sevgi ve saygı beslemeyen hiçbir millet ferdi görülmemiştir.

10- İbrâhîm (a.s.), bütün insanlara imâm, kendisinin makam, da. müslümanlara musalla (namazgah) kılınmıştır.

11- İbrâhîm (a.s.)'e Rabb'i tarafından bir takım kelimeler (emirler)le imtihan olunmuş, onları tamamıyla yerine getirmiş, başarmıştır.

12- Peygamberimiz (s.a.v)'e, İbrâhim (a.s)'e uyması emredilmiştir.

13- İbrâhîm (a.s.) Allah (c.c.) yolunda ateşe atılanların, Allah c.c.) yolunda Hicret edenlerin ilki idi.

14- Kıyamet gününde insanlar, yalın ayak ve çıplak haşrolunacaklar. O gün insanların ilk giydirileni İbrâhîm (a.s.) olacaktır.

15- İbrahim (a.s.), konuk konuklayan insanların ilki idi.

(M. Asım Köksal, Peygamberler Târihi, Sh: 225)

---
10 Ekim Cuma
## CUMA'NIN TERKİNE RIZÂ GÖSTERMEMEK

Sallâllahü aleyhi ve sellern Efendinıiz'in bizlere vasiyetlerin­den biri de "Müslüman kardeşlerimizin cuma namazını bırakmala­rına sebep olabilecek bir şey söylemememiz, Allah'ın hayır ve rah­metinden yoksun kalmamaları ve ölünceye kadar bu hayır ve rah­metten kalplerinin mühürlenmemesi için, cuma namazına gitmeye şiddetle zorlamamız." buyurulmaktadır.

Tanıdığımız bir kimsenin cuma namazını mazeretsiz bıraktığını öğrenince onu uyarmayıp bu hareketine karşı susarsak, Allah ve Resulü (s.a.v.)'nün buyruklarına hıyanet etmiş sayılacağımız gibi, büyük günahı da yüklenmiş oluruz. Zamanımızda bu ahdin hükümlerini bozanların çoğaldığını görmekteyiz. Cuma namazına gitme­yen bir kimseye bunun sebebi sorulmamakta ve hatta ilgilenilmemektedir. Halbuki İlâhî buyruklara göre, ma'siyete düşen bir kim­senin diğer bir kimse tarafından uyarılması gerekmektedir. Bu uya­rıyı yapmayan bu kimse de bu ma'siyete ortak olur. Çünkü gerçeği bilip bunun büyük bir ma'siyet olacağına inanan, bundan korkan bir kimse, bir başka kimsenin de bu ma'siyete düşmesinden aynı korkuyu duyar. Allah'ın lütuf ve yardımını beklemekten başka ça­remiz yoktur.

İmâm Ahmed, Ebû Dâvûd, Tirmizî ve diğerleri merfuan şu Ha-dîs-i Şerifi rivayet ederler: Râsûlullah (s.a.v.) buyurur. "Mazeret­siz olarak üç defa cuma namazını bırakan bir kimse, münafıktır."

(El Uhûd'ül Kübrâ, İ. Şa'râni, Sh: 813)

<hr>

"Cennete giren ni'met görür, fakirlik elbisesi eskimez, gençliği de tükenmez."

(S. Müslim, C. II, Sh: 246)

"Seyhan, Ceyhan, Fırat ve Nil'den her biri cennet nehirlerindendir."

(S. Müslim, C. II, Sh: 249)

---
11 Ekim Cumartesi
## CENNET'İN MALZEMELERİ

Bazı ârifler dediler ki:

Fâni dünya hep altın olsa; âhiret te topraktan çanak çömlek olsa el­bette âhiret dünyâdan daha hayırlı olur. Şu halde dünya fâni toprak, âhiret te baki altın olunca dünyânın hâli, değeri ne hâlde kalır?

Ebû Hüreyre (r.a.)'den:

Dedik ki: "Ya Resûlullah (s.a.v.):

"- Cennet neden halkolundu?" Buyurdular ki:

"- Sudan."

"- Bize O'nun binasından haber verimlisiniz?.."Buyurdular ki:

"- Bir kerpici gümüşten, bir kerpici altından, sıvası da ezfer mis­kinden, toprağı zâferândan, çakıl taşları da lü'lü ve yakuttan."

Kim ki cennete girerse ebedî mütene'im (nimete mazhar) olur. O'na ölüm yoktur. Elbisesi kirlenmez, gençliği son bulmaz, dünyada ya­şadıkça ihtiyarlığı arttığı gibi hüsnü cemâli her gün artar. Cennet için tâat elzemdir. Zira tâat cennet ücretinin ve derecelerinin tohumudur.

(Hz. Yusuf (a.s.). Hz. R. M. Sâmî (k.s.))

<hr>

## BÂTIL ALIŞ-VERİŞ

Domuzun kıllarının satılması da câiz değildir.

Âdem oğlunun kılının satılması da ve onunla, faydalanılması da ca­iz değildir, insanın parçalarından hiç bir parçasının satılması ve fayda­lanılması da caiz değildir. Zira Âdem oğlu, mükerremdir. Kerameti için caiz değildir.

Murdar olarak ölmüş hayvanın derisinin tabaklanmadan önce satıl­ması caiz değildir. Zîra pis olduğu için, onunla faydalanılmaz. Ama ta­baklandıktan sonra satılması ve onunla faydalanılması caizdir.

Bir kimse sattığı malın parasını almadan önce, sattığından daha ucuza geri alması caiz değildir.

Alış-veriş belli olmayan bir müddete kadar, veresiye yapılırsa ve bu günleri satıcı ile alıcı bilmezse caiz değildir.

(Mülteka Terc. 45, C. 2)

---
12 Ekim Pazar
## ÖLÜM

Necâtın en aşağı derecesi ölümdür. Ölüm, büyüklere hediyyedir. Resûlullah (s.a.v.), uğradığı bir cenaze hak­kında "Rahata ermiş, yâhûd elinden rahata erilmiş." diye buyurmuşlardır. Bunlardan birincisi sâlih ricaldir ki dün­ya meşakkatinden kurtulur. Cennetin yansı olan sevâb-ı ruhanî berzâhda istirahat eder. İkincisi de fâsık ricaldir ki ölümüyle halk rahata kavuşur ve ezasından kurtulur. O da cehennemin yarısı olan azâb-ı ruhâniyyeye berzâhda kavuşur.

Bu intizâr ve necat Ayetinin tazammum ettiği mânaya muvafık Hadîs-i Şerîf, Resûlullah (s.a.v.)'ın: "İbadetin efdâli kurtuluş intizâr etmektir." mealindeki Hadîs-i Şerifidir ki bunda kalbin istirahatı ve sabır sevabı vardır. Çünkü belâya uğrayan bir mü'min, bu belâyı verenin Al­lah olduğuna itikâd etmesiyle onu ondan başka kaldıra­cak kimse bulunmadığına inanır. Bu da belânın elemini hafifletir, ona sabrı kolaylaştınr, korkusu gider ve kal­binde rahatlık duyar.

Halbuki câhil böyle değildir. Başına gelen belânın Al­lah'ın kazasıyla ve kudretiyle geldiğini, Allah'ın ise kullarına her an lütfemekte bulunduğunu gönlüne getirmedi­ği için, içine düştüğü belâdan ebediyyen kurtulamayaca­ğını zanneder, bilmediği bir taraftan da cehl-i mürekkebi sebebiyle -hâşâ- acz nispet eder. Belânın elemi içinde sa­bah akşam yuvarlanır durur.

(Hz. R. M.Sâmi (k.s.), Yûnus ve Hûd Sûreleri Tef. Sh: 65)

---
13 Ekim Pazartesi
## MÜSLÜMANLIKTA MELEKLERE ÎMÂN AKÎDESİ

Kur'ân-ı Kerîm'de ve Peygamberimiz (s.av.) Efendimiz'in Hadîs-i Şerifle­rinde açıklanmış olduğu üzere İslâmiyetin îmân esaslarından birisi de Allah (c.c.)'ın melekleri bulunduğuna inanmaktır.

Meleklere inanmayanlann müslümanlıkla ilgisi kalmaz.

Melekler, insanlarla Allah (c.c.) arasında elçilik etlikleri veya son derece yü­ce malik oldukları için 'melek' ismini almıştır.

Melekler, istedikleri şekillere girebilen nûranî ve şuurlu varlıklardır.

Melekler, nurdan yaratıldıkları için, tecessüm etmedikçe gözle görülmezler.

Fakat peygamberler, melekleri, bazan hakikî suretleri ile bazan da muhtelif şekillerde görmüşlerdir.

Melekler; yemezler, içmezler, yorulmak, usanmak bilmezler, Allah (c.c.)'ın emrinden bir an dışarı çıkmazlar.

Melekler'de erkeklik-dişilik de yoktur.

Meleklerin, ikişer, üçer, dörder ve daha çok kanatlı olanları da vardır.

Meleklerin sayıları, sayılamayacak kadar çoktur.

Meleklerin Allah (c.c.)'ı tesbih ve tenzih edişleri, insanların soluk alıp veriş­leri gibidir.

Melekler vazife mahalleri itibariyle:

1- Yerde vazifelidirler. 2- Gökte vazifeliler. 3- Arş'ta vazifeliler. 4- Cennette vazifeliler. 5- Cehennemde vazifeliler... diye gruplara ayrıldıkları gibi.

Vazifelerinin mâhiyeti itibari ile de:

1- İlliyûn, Mukarrebûn (her an Allah'ı tesbih, tahmîd ile meşgul melekler). 2-Yerlerin göklerin işlerini tedbir edici, yönetici melekler. 3- Elçi melekler. 4- Hafaza melekleri (Amelleri yazıcı melekler.) 5- Ölüm meleği. 6- Münker Nekir (ka­birde sorgu melekleri) gibi gruplara da ayrılırlar.

Cebrâil, Mikâil, İsrafil, Azrail (Aleyhisselâmlar) meleklerin ulularıdır.

Kur'ân-ı Kerîm'i Allah (c.c.) tarafından Peygamberimiz (s.a.v.)'e Cebrail (a.s.) indirmiştir.

Cebrail (a.s.). Allah (c.c.) ile peygamberler arasında elçiliğe, Mikâil (a.s.) rızıklara, Azrail (a.s.) canları almağa, İsrafil (ıs.) da Kıyamet günü Sûr'ü üflemeğe me'murdur.

Arş etrafında dönüp dolaşan melekler, mü'minler için mağfiret dilerler.

(Sohbetler, M. A. Köksal, Sh:41-42)

---
14 Ekim Salı
## ALLAH (C.C.)'TAN ÜMÎD KESİLMEZ

Mü'min pek çok büyük günah işlese de Allah'ın rahmetinden ümidini kesmemelidir. Çünkü Allah'ın rahmetinden ümîdsizliğe düşen kâfirdir. Bil ki bir mü'min tüm insanların günahtan kadar ma'siyet işlese yine de ilâhî rahmetten ümidini kesmemesi gerekir. "Zîra hakikat şudur ki kâfirler güru­hundan başkası Allah'ın rahmetinden ümidini kesmez." (Yûsuf: 87) mealin­deki Âyette sarahaten açıklandığı gibi bu, küfürdür. Müslüman bir kimse bir mü'mini öldürse, bir mü'mine kadınla zina yapsa, namaz kılmasa, oruç tut­masa, zekât vermese, haccetmese, boy abdesti almasa, hâsılı daha çok gü­nahlara bulansa -şeâir-i İslâmiyyeyi inkâra kalkışmadığı sürece- kesinlikle mü'min sayılır. Tevbe ederse Allah tevbesine karşılık verir. Dünyadan tevbesiz göçerse Allah'ın meşiyyetine kalmıştır: Dilerse adaletiyle azâb eder, isterse fazlıyla yarlığar, rahmetiyle Cennete sokar.

Şu nitelendirilen mü'min, günahları sebebiyle Allah'a küfretmiştir diyen kâfir olur. Şu gü­nahları işleyen bir müslüman dünyadan tevbesiz çıkarsa Cehennemde ebedî kalır düşüncesini savunan da kâfirdir. Allah'a inandıktan sonra yaptığı gü­nahlar mü'mine zarar getirmez fikrini ileri süren de kâfirdir. Allah-ü Teâlâ buyuruyor:

"Şüphesiz ki Allah, kendisine eş tanınmasını yarlığamaz. Ondan başka­sını, dileyeceği kimseler için yarlığar." (En-Nisâ: 48) Bir Âyette de şöyle buyuruluyor:

"De ki: Ey kendilerinin aleyhinde (günahda) haddi aşanlar, Allah'ın rahmetinden ümidinizi kesmeyin. Çünkü Allah bütün günahları yarlığar. Şüphesiz ki O, çok yarlığayıcıdır, çok esirgeyicidir." (Ez-Zümer: 53) Başka bir Âyet meali:

"(O takva sahipleri) çirkin bir günah işledikleri, yâhûd nefislerine zul­mettikleri vakit Allah'ı hatırlayarak hemen günahlarının yarlığanmasını iste­yenlerdir. Günahları Allah'tan başka kim yarlığar? Bir de onlar işledikleri (günah) üzerinde bilip dururlarken ısrar etmeyenlerdir." (Âl-i İmrân: 135) Allah celle ve âlâ buyuruyor: "Kim bir kötülük yapar, yâhûd nefsine zulme­der de sonra Allah'tan mağfiret isterse o, Allah'ı çok esirgeyici bulur." (En-Nisa: 110)

(Sevâd'ül A'zâm, Sh: 70)

---
15 Ekim Çarşamba
## BÂTIL ALIŞ - VERİŞ

Bâtıl alış - veriş: Kendisinde alış veriş şartları tama­men veya kısmen bulunmadığı cihetle asla sahih olmayan alış veriştir ki hiç bir hüküm ifâde etmez.

Leşin satılması: Leş, kan, hür adam gibi mal olmayan bir şeyi, satmak yâhûd bunlarla bir şey satın almak suretiyle yapılan alış­veriş bâtıldır. Asla sahîh değildir.

Alış-verişin şartı, satılan mal ile satılan mala karşılık olarak verilen para veya malın şer'an haram olmaması­dır.

Şer'an alıp verilmesi ve kendisinden faydalanılması mubah olmayan şarap, domuz gibi şeylerin para ile satıl­ması bâtıldır. Domuz ile şarabın alım ve satımı haramdır.

Havadaki yakalanmamış kuşun, sudaki avlanmamış balığın hayvanın karnındaki yavrunun, memedeki sütün, sedefteki incinin, koyunun sırtındaki yünün satışı caiz değildir. Bunlar yok kabilindedir. Miktarı bilinmemekte­dir.

Başaktaki buğdayın kaç ölçek olduğu tahmin edilerek ölçeği belli olan peşin buğdaya satmaya muhâkale denir. Bu satış caiz değildir. Zira aynı cinsten olan şeyleri, bir­birleriyle satışından, birinin miktarı bilinmezse ribâya (faize) vardırır.

Mer'aların (otlakların) satışı ve kiraya verilmesi sahîh değildir. Zîra bunlar, insanlar arasında ortak olan şeyler­dendir. Peygamber (s.a.v.)'imiz: "Üç şey insanlar arasın­da ortaktır: Su, ateş, ot."buyurmuşlardır.

Sağıldıktan sonra olsa bile, kadınların sütünün satıl­ması caiz değildir. Zîra insanın sütünün satılmasında insana ihanet vardır.

                               (Mülteka, C: 2, Sh: 42)

---
16 Ekim Perşembe
## LÂ İLÂHE İLLÂLLAH DİYEN KİMSEDEN KILICIN MEN EDİLMESİ

İmâm-ı Müslim (r.a.)'in Ebû Hüreyre (r.a.)'den riva­yet ettiği Hadîs-i Şerifte Resûl-i Ekrem (s.a.v.) Efendi­miz şöyle buyurmuştur:

"- Allah'tan başka hiç bir ilâh olmadığına şehâdet getirinceye, bana ve benim getirdiğim şeylere îmân edin­ceye kadar insanlarla savaşmaklığım bana emrolundu. İn­sanlar bunları yaptıkları takdirde benden kanlarını ve mallarını korumuş olurlar. Ancak kanların ve malların kendi hakları mukabili olmak müstesnadır. İnsanların (gizli) olan hesapları Allah'a âiddir.

(Ölüm, Kıyamet, Âhiret, İ. Şa'rânî, Sh: 365)

## CENNETE VE CEHENNEME GİRECEK OLAN İLK ÜÇ ZÜMRE

Ebû Hüreyre (r.a.) rivayet olunan Hadîs-i Şerifte şöy­le demiştir:

"- Ben Resûlullah (s.a.v.) Efendimizden işittim." o şöyle buyuruyordu:

"- Cennete girecek olan üç zümre:

a- Şehîd olan kimse,

b- iffetli olan ve iffetli olmaya gayret eden âile sahibi,

c- Rabbına ibâdeti güzel yapan ve efendisinin hizme­tini de hakkı ile eda eden bir köle kişidir.

İlk cehenneme girecek olan üç zümre de:

a- Milletine zulmetmekle tasallutta bulunan hüküm­dar.

b- Malından Allah'ın hakkı (olan zekâtı)nı eda etme­yen servet sahibi zengin kimse.

c- Kibirlenip ululuk taslayan fakir kimsedir."

(Ölüm, Kıyâmet, Âhiret, Sh: 243, İ. Şa'rânî)

---
17 Ekim Cuma
## EBÛ CEHİL'İN KATLİ

Bedir Harbi sırasında Resûl-i Ekrem (s.a.v.) Efendi­miz Hazretleri:

- "Acaba Ebû Cehil ne yapıyor? Kim gidip de ondan haber getirir?" buyurdukta:

Abdullah İbn-i Mes'ûd (r.a.) Hazretleri seğirtti, Ebû Cehil'in yanına gitti, gördü ki can çekişiyor. Hemen başı­nı kesmek üzere sakalından tuttu. Ve ayağıyla boynuna bastı. Ebû Cehil gözlerini açtıkta: "Yâ Ebû Cehil sen mi­sin?" dedi. Ebû Cehil ise son nefese gelmiş olduğu halde pervasız İbn-i Mes'ûd (r.a.)'a:

- "Ey koyun çobanı! Pek sarp bir yere çıkmışsın. Bir büyük kişiyi kavm ü kabilesi öldürmek hemen şimdi ol­muş bir iş değil â! Bu olağan iştir. Fakat galebe hangi ta­raftadır?" diye sordu.

Abdullah İbn-i Mes'ûd (r.a.) de:

- "Nusret ve galebe Ehl-i İslâm'a yüz gösterdi" dedi. Ebû Cehil'in sekerât halinde daha ziyâde ye'se düşür­dü.

Ebû Cehil; artık her cihetten me'yûs ve nevmîd olun­ca:

- "Muhammed (s.a.v.)'e söyle, şimdiye kadar O (s.a.v.)'nun düşmanı idim, şimdi düşmanlığım bir kat da­ha arttı." dedi.

Derhâl Abdullah İbn-i Mes'ûd (r.a.) başını kesti. Son nefesinde de îmâna gelmeyip küfründe ısrar ile canını Cehennem'e ısmarlayıp gitti.

(Bedir Gazvesi, Hz. R. M. Sâmî (k.s.), Sh: 61)

---
18 Ekim Cumartesi
## HZ. ÖMER (R.A.)

Amr İbn As (r.a.) Mısır'ı fethedince Hz. Ömer (r.a.) onu Mısır'a vali tâyin etti. Birkaç ay sonra Mısır halkı Amr İbn As Hz'lerinin huzuruna geldi ki:

"- Bu Nil nehrinin bir âdeti vardır. O âdet yapıl­mazsa suyu çoğalmaz, kesilir." dediler. Amr İbn As Hz.'leri: "O âdet nedir?" diye sordular. "Önümüzdeki ayın on ikisinde annesini babasını mal ile razı ederek bir kız çocuğunu süsler, nehre atarız." dediler. Amr İbn As Hz.'leri:

"- Bu, çirkin bir iştir. İslâm Dîni bütün bozuk âdetleri ortadan kaldırmıştır." dedi.

Aradan üç ay geçti. Nil nehrinin suyu çoğalmadı. Halk başka memleketlere göç etmeğe başladılar. Amr İbn As (r.a.), bu hâli Hz. Ömer (r.a.)'e mektup ile bil­dirdi.

Hz. Ömer, cevâbında:

"- Çok iyi yapmışsın. Mektubun içine bir kâğıt koydum. Onu nehre at." diye yazdı.

Amr İbn as mektubu alınca açtı. İçindeki kâğıtta:

"Ömer b. Hattâb'dan Mısır'ın Nil'ine! Bundan son­ra eğer sen, kendiliğinden akıyorsan (bundan sonra) akma. Şayet seni tek ve Kahhâr olan Allah akıtmakta ise, senin akmanı ondan istiyoruz." yazılı idi. Amr İbn As (r.a.) o kâğıdı Nil nehrine attı. Ertesi gün nehrin su­yu on arşın yükseldi. Bundan sonra Mısır halkı, o bo­zuk âdetten kurtuldular.

(Dört Büyük Halife, Ş. A. Efendi)

---
19 Ekim Pazar
## BİLMELİSİN Kİ

Allah-ü Teâlâ'ya yaklaşmanın üç yolu vardır:

1) Yalnız ilim ile. Bu da mükâşefe ilmi'dir.

2) Yalnız amel ile. Bu da sultânların adaletle insan­ları sevk ve idare etmesiyledir.

3) İlim ve amel ile. Bu da âhiret ilmini bilip işle­mekledir. Zîra bunun sahibi hem âlim ve hem de âmildir.

Kıyamet günü hangi fırkaya katılacağını düşün! Mükâşefe erbabı olan âlim-bi'llah arasında mı, yoksa Allah için amel edenlerle mi, yoksa her ikisiyle mi­sin? Nasibini her iki fırkadan da almağa çalış. Çünkü bu kuru bir nâm almak için olan taklidcilikten çok da­ha mühimdir. Nitekim şâir söylüyor:

"Gördüğünü al, duyduğun dedikodulardan vazgeç, güneş parlarken zuhâlden ne beklersin?"

Hz. Ebû Bekir (r.a.)'in insanlar arasındaki şöhreti, hilâfetiyle;fazileti ise, kalbinde yerleştirdiği ve bü­yüttüğü sır iledir. Hz. Ömer (r.a.)'in insanlar arasında­ki şöhreti, adaletiyle ise de, fazîleti, kendisiyle bera­ber onda dokuzu giden Allah bilgisiyle, riyasetinde halka şefkat ve adaletiyle, Allah rızasını aramasındadır. Bu da içinde saklı olan sırdır.

"Her ilim ameldir; çünkü kazanılmış bir iştir. Ama her amel, ilim değildir."

(İhyâ-ı Ulumiddîn, C. 1, İ. Gazali)

---
20 Ekim Pazartesi
## HZ. OSMAN (R.A.)'A HASIMLARININ SORDUĞU DOKUZ SUÂL

1- Resûlullah (s.a.v.) ve Şeyheyn Hazretleri Arafâtta na­mazı kasrettiler. Siz niçin tamam kıldınız? Hz. Osman (r.a.) cevaben:

- "İslâm Dîni yayıldı, şark ve garptan yeni müslüman olanlar gelip Arafat'ta toplandılar. Eğer namazı tam kılmasaydım, etraftan gelen yeni müslümanlar, namazın öyle kılı­nacağını zannedip hataya düşerlerdi, kasretmenin sünnet ol­duğunu bilemezlerdi." buyurdu.

2- Resûlullah (s.a.v.) ve Şeyheyn hazretleri, Ebû Zerr (r.a.)'i mükerrem tutarlardı. Sen ise Medine'den çıkardın? Sorusuna cevaben Hz. Osman (r.a.):

- "Ebû Zerr (r.a.) Şam'da Muaviye'nin yanında bulunu­yordu. Muaviye, Beytül mal yani mâl-i müslimîn'e mâlullah dedi. Ebû Zerr (r.a.) de malları bildiğin gibi sarf etmek için mâl-ı müslimîn'e, mâlullah diyorsun. Bunun cevâbını Hakk Teâlâ (c.c.)'ya âhirette vereceksin. Mâl-ı müslimîn dememe­nin cevâbını, müslümanlara da vermen lâzım, dedi ve Muavi­ye onu Şam'dan Medîne-i Münevvere'ye gönderdi." dedi.

3- Önceleri zekâtı âmirler toplardı. Şimdi ise mal sahibi­nin isteğine bıraktın. Böylece herkes gönlünün istediğine ve­riyor?

Hz. Osman (r.a.) cevâbında: "Âmirler aldıkları zekât mal­larını ziyan eder ve mal sahiplerinden zorla ve istemeyerek alırlardı. Mal sahiplerini serbest bırakarak Beytül Mâl'e ken­di istekleriyle getirmelerini te'mîn ettim," buyurdu.

(Hz. Osman (r.a.), Hz. M. Sâmi(k.s.))

(Devamı Yarın)

---

21 Ekim Salı
## HZ. OSMAN (R.A.)'A HASIMLARININ SORDUĞU DOKUZ SUÂL - 2

(Dünden Devam)

4- Resulûllah (sav.) Hatem bin As ve Mervân bin Hatem'i nifakları sebebiyle Medine'den dışarı sürmüştü. Siz onları yine Medine'ye getirdiniz? Hz. Osman (r.a.):

Resû-ü Ekrem (sav.) Hazretlerinin son hastalıklarında onları getirmek için izin istemiştim, vermişlerdi. Bunu Ebû Bekir ve Ömer'e söyledim şâhid istediler. Şâhid bulunamadı. Ben halife olunca Resulûllah'dan aldığım izinle onlan geri getirdim, cevabını verdi.

5- Ben-i Ümeyye yâni akrabana, kendi kavmine ihsanını artınyorsun. Onların maişetini fazlalaştırıyorsun? Hz. Osman (r.a.):

- Biliyorsunuz ki Hakk Teâlâ bana mal ve servet vermiştir. Akrabama ihsanımı kendi öz malımdan yaparım. Şimdiye kadar Beytül Mal'den onlara hiçbir şey vermiş değilim. Bu beğenilen huyumdan bu yaştan sonra vazgeçemem buyurdu.

6- Kur'ân-ı Kerim'de birkaç nüsha hariç diğerlerini niye yaktın?

- Kur'ân-ı Kerîm rivayetlerinde ihtilâf olduğunu bana etraftan bildirdiler, İslâm Dîninde bir fitne çıkmaması için Ashabın kurrasının icmaıyle bir imam nüsha cem edip tertibi değişik diğer nüshaları yaktım, buyurdu.

7- Hz. Ebû Bekir (r.a.) Resulûllah (s.a.v.) hürmeten bir basamak aşağı dururdu. Hz. Ömer (r.a.), Hz. Ebû Bekir'e hürmeten bir basamak aşağı dururdu. Halbuki siz Resûlullah'ın durduğu basamakta durdunuz. Bunun sebebi?

- Bu kaideyi devam ettirseydim bir zaman sonra kuyu kazıp içinde hutbe okumak
icâb edecekti dedi.

8- Hayvanların Bâki'de otlamasını niçin yasak ettin?

Beytül Mâlın hayvanlarının yemesi için diğer inallara yasak ettim, cevâbını verdi.

9- Siz Resulûllah (sav.) yüzüğünü kaybettiniz? Hz. Osman (r.a.):

- Ashâb-ı Kirâm'ın gözleri önünde Eriş Kuyusuna düştü. Çok aradık bulamadık.
O şereften mahrum kaldık, buyurdu.

Böylece Hazret-i Osman (r.a.)'ı ilzam etmek sorular sorarak onu cevâp veremeye­cek vaziyete düşürmek isteyen İbn Sebe'nin fitnesine kapılmış kimseler her sordukları­na tahmin edemeyecekleri cevâplar alarak kötü vaziyete düştüler. Hz. Ali'nin de gayretiyle bir fitne çıkması önlendi.

(Hz. R. M. Sâmî (k.s), Hz. Osman (r.a.))

---
22 Ekim Çarşamba
## TÛFÂN GEMİSİNİN HAZIRLANIŞI

Yüce Allah (c.c.), Nuh (a.s.)'a, ağaç dikmesini emretti. O da dikti. Nuh (a.s.)'un diktiği, sac ağacı, kırk yılda büyüyüp yetişti ve boyu üçyüz zira'ı buldu.

Sac ağacı: Hind ülkesinde yetişen kara ve büyük bir ağaç olup bu­nun, abanus ağacı olduğu da söylenir.

Yüce Allah (c.c.) tarafından Nuh (a.s.)'a şöyle vahy olundu:

"Kavminden, îmân etmiş olanlardan başkası asla îmâna gelmeye­cektir. O halde, onların işlemekte oldukları şeylerden dolayı tasalanma. Bizim nezâretimiz altında vahyimiz (talimatımız) veçhile gemi yap. Zülm edenler hakkında bana bir şey söyleme. Çünkü onlar suda boğul­mağa mahkûmdurlar."Yüce Allah (c.c.) dikilmiş ve yetişmiş olan ağaçları kesip gemi yapımında kullanmasını Nuh (a.s.)'a emretti. Nuh (a.s.) marangozdu. Ağaçları kesti, kuruttu.

Nuh (a.s.) geminin nasıl yapılacağını bilmiyordu. "Ya Rabb! Yapı­lacak gemiyi nasıl yapayım?" diye sordu.

"Onu üç suret üzerine devrik yap. Başını horoz başı gibi, karnını kuş karnı gibi, kuyruğunu, horoz kuyruğu gibi meyilli yap ve üç kat olarak yap!" buyuruldu.

Nuh (a.s.), gemiyi yapmaya başladı. Kestiği sac ağacından tahtalar biçti. Üç yıl bununla meşgul oldu. Demirden çiviler yaptı. Gemi için gereken zift vesâir her şeyi hazırladı. Yapılacak şeylerin hepsini kendisi yaptı, çattı. Eline aldığı keseri, yapacağı şeyde hiç yanılmıyordu. Nuh (a.s.) gemiyi yapıp çatarken, kavminden herhangi bir topluluk yanından geçtikçe, alay etmek için: "Ey Nuh! peygamberlikten sonra marangoz­luk yapıyorsun ha? Ne yapıyorsun sen?" diyorlar; Nuh (a.s.) da gemi yapıyorum!" deyince:"Demek karada gemi yapıyorsun ha?! Gemiyi, karada nasıl yüzdüreceksin? Birbirlerine de: "Bakmıyor musunuz şu deliye? Su üzerinde seyr etmek için ev yapıyor." "Hani ya, su nerede?" diyerek gülüşüyor, alay ediyorlardı. Nuh (a.s.)'da: "Siz nasıl bizimle eğleniyorsanız, biz de sizin bu eğlenip durduğunuz gibi sizinle eğlene­ceğiz. (Âhirette de) daimî azabın kimin başına ineceğini ileride görecek bileceksiniz, diye cevâp veriyordu. Geminin yapılışı iki yıl sürdü.

                              (Peygamberler Târihi, Sh: 93)

---
23 Ekim Perşembe
## BEKÂR BİRİSİNİN EVLENMESİNİN EDEB VE ŞARTLARI

Edeb ehli demişlerdir ki bekâr olan salık, sülûkü tamamlayıp kâmil arif olunca evlenmek istese evlenmesinin edeb ve şartları ondörttür:

1- Günahtan korunma ve iffete niyyet etmek.

2- Mehr ve velime için parası olmak, yanında yoksa borç al­maktır. Çünkü bunu ödemede Hakk Teâlâ'yı kefil bilsin.

3- Fakirlik ve zorluktan korkmayıp ve kaçınmayıp Hakk'a tevekkül etmek.

4-Aslı pâk olan dindar ve akıllı bir kızı nişanlayıp almaktır.

5- Şerefi, malı ve güzelliği için evlenmemektir. Zîra şerefi için evlenen hakîr olur, malı için evlenen fakir olur; güzelliği için evle­nen mahrum ve rûsvay olur.

6- Şeref, mal, yaş ve boy bakımından kendinden aşağı olanı al­maktır. Zîra böyle olmak kalbe rahatlık verir.

7- Mehri az yapmaktır. Zîra mehrin hayırlısı 400 mıskal gü­müştür.

8- Mümkünse mehri ödemekte acele etmelidir.

9- Bir koyun olsa da, velîme (düğün yemeği) yapmaktır,

10- Velîme yemeğini yemeyi ganîmet bilmektir. Zîra o cennet yemeğinden tad almaktır.

11- En güzel elbisesini giymektir.

12- Zifafdan önce iki rek'ât namaz kılmaktır.

13- En önce ehlinin alnını tutmak ve "Allahümme bârik li fi ehli ve bârik li ehli fi" demektir.

14- Ehlinin yanağını ve dudağını bûs edip, göğüsleri ile oynamaktır. Hz. Ömer (r.a.)'e kadının zayıf ve şişmanından soruldukta yatağın yumuşak olsun buyurmuş, kadının toplusunun iyi olduğunu duyurmuştur.

(Marifetnâme, Sh: 1101-1102)

---
24 Ekim Cuma
## RESÛL-İ EKREM'İN FESÂHÂT VE BELÂGATI

Nebîy-yi mu'ciz beyân Efendimiz (s.a.v.), fıtraten pek fasîh idi Yüksek maksatlarını açık açık parlak bir surette ifâde eder­di Huzuruna gelen elçilerin verdikleri nutuklara pek beliğ bir tarzda mukabelede bulunurdu. Onun mübarek sözlen arasında bir çok mânâları toplayan öyle yüksek parçalar vardır ki bunla­ra "Bedâyi'ül hikem" denilir. (Hikmetin başı Allah korkusu­dur) (İnsanlar altın ve gümüş madenleri gibidir.) (Nas tarak dişleri gibi birbirine -hukuken- müsavidir) (Kendi miktarını bi­len kişi helak olmaz.) (Kendi hakkında istediğini senin hakkında istemeyen kimsenin sohbetinden hayır yoktur.) (Kendi nefsi için sevdiğini kardeşi için de sevmedikçe kişinin îmanı kâmil olmaz) (Yalan yere yemin, yurtlan harâb bir halde bırakır (Emâneti seni emîn ittihâz edene teslim et, sana hıyanet edene sen hıyanet etme.) (Nâsa kendini sevdirmek, aklın yarısıdır.) (Cezası en çabuk olan şey zulümdür.) (Kanaat tükenmez bir mal, fena bulmaz bir hazinedir) mealinde bulunan mübarek Hadîs-i Şerifler de bu cümledendir.

(B. İslâm İlmihâli. Ö. N. Bİlmen, Sh: 550)

<hr>

"Gerçekten cennette bir ağaç vardır. Binekle giden onun gölgesinde yüz sene yürür bitiremez." (S. Müslim, C. II, Sh: 235)

"Hiç şüphe yok ki cennetlikler, cennette köşkleri sızın semâda yıldızı gördüğünüz gibi göreceklerdir." (S. Müslim, C. II, Sh:237)

"Şüphesiz ki cennetlikler orada yiyip içerler, fakat tükürmezler;büyük küçük abdest bozmazlar ve burun atmazlar." (S. Müslim, C. II, Sh: 244)

---
25 Ekim Cumartesi
## KUSS İBN-İ SAİDE'NİN BELİĞ HUTBESİ

İyâd Kabilesinin Reisi, Dîn-i Îsevî'de muvahhid ve şâir Kuss İbn-i Saîde Suk-i Ukâz'da beliğ bir hutbe okumu; ve şuarâ ve büleğâ-yı Arab da o cemaat arasında bulunmuştu. Hutbesinde Bi'set-i Nebeviyye'nin yakın olduğunu haber vermişti.

Hutbesinin hulasaten tercemesi:

"Ey nâs! geliniz, dinleyiniz. Belleyiniz, ibret alınız. Yaşayan ölür, ölen fena bulur. Yağmur yağar, otlar biter, çocuklar doğar, analarının, babalarının yerini tu­tar. Sonra hepsi mahvolup gider. Vukuatın ardı arkası kesilmez. Hemen birbirini ta'kipeder.

Dikkat edin, kulak tutun. Gökte haber var, yerde ibret alacak şeyler var.

Yıldızlar yürür, denizler durur, gelen kalmaz, giden gelmez, Yemin ederim, Allah'ın indinde bir Dîn vardır ki şimdi bulunduğunuz Dînden (İsevî Dîninden) daha sevgilidir (Dîn-i İslâm'a işaret). Ve Allah'ın bir gelecek peygamberi vardır ki, gelmesi pek yakın oldu. Ve onun gölgesi başınızın üstüne geldi. Ne mutlu o kimseye ki O'na îmân edip de, O dahî ona hidâyet eyleye... Vay o bedbahta ki O'na isyan ve muhalefet eyleye... Yazıklar olsun ömürlerini gaflet ile geçiren ümmetlere...

Ey Cemâat-i İyâd! hani âbâ vü ecdâd? hani müzeyyen kâşaneler ve taştan ha­neler yapan Ad ve Semûd? Hani dünya varlığına mağrur olup ta kavmine hitaben (Ben sizin en büyük rabbinizim) diyen Fir'avn ile Nemrûd?

Bu yer, onları değirmeninde öğüttü, toz etti. Kemikleri bile çüriiyüp dağıldı. Evleri de yıkılıp ıssız kaldı. Yerlerini şimdi köpekler şenlendiriyor. Sakın onlar gibi gaflet etmeyin. Onların yoluna gitmeyin. Her şey fânidir. Ancak Cenâb-ı Hakk bakidir. Birdir, şeriki ve nâziri yoktur. Tapılacak ancak odur. Ölüm ırmağı­nın girecek yerleri vardır ama çıkacak yeri yoktur. Küçük büyük hep göçüp gidi­yor, giden geri gelmiyor. Kat'i bilirim ki herkese olan bana da olacaktır."

Hâtemü'n-Nebiyyîn (s.a.v.) Efendimiz orada hazır olup Kuss İbn-i Saîde'nin sözünü dinliyordu. Bilâhare Kuss İbn-i Saîde irtihal etmekle görüşmek nasîb ol­madı.

Hâtemü'n-Nebiyyîn (s.av.) Efendimiz Kuss İbn-i Saîde hakkında şöyle bu­yurdu.

"Ümid ederim ki Cenâb-ı Hak Kuss İbn-i Saîde'yi ayrıca bir ümmet olarak
ba's eyleye."

(R. Mahmûd Sâmî(k.s.), Musahabe 1, Sh: 33-34)

---
26 Ekim Pazar
## ALLAH VE RESULÜ (S.A.V.)'NÜ ANMADAN KALKMAMAK

Sallâllahü aleyhi ve sellem Efendimizin bizlere vasiyetlerinden biri de, bir mecliste iken, Allah'ı anmadan, Resûlü'ne salat ve se­lâm getirmeden, yerimizden kalkmamamız ve uyumamamız hak­kındadır. Böyle bir mecliste aksi bir davranışta bulunursak, yetmiş kez, Allah'a tevbe ve istiğfarda bulunmalıyız.

Ebû Dâvud ve Tirmizî merfûan şu Hadîs-i Şerifi anlatırlar:"Allah'ı anmayan, Peygamberine salat ve selâm getirmeyen bir toplumun oturacağı meclis, bâtıl söz meclisi olacağından, Hakk Teâlâ bu mecliste bulunanları ister azaba atar, isterse affeder."

İmam Ahmed, İbn Hibbân ve diğerleri rivayet ederler: "Bir kimse, bir yerde oturur, Allah'ı anmazsa, Hakk Teâlâ bu kimseyi başarısız kılar."

Ebû Dâvud, Hakîm ve diğerleri merfûan şu Hadîs-i Şerifi riva­yet ederler: "Toplanan bir mecliste Allah'ı anmadan kalkanlar, eşek leşi başından kalkmış gibi olurlar. Kıyamet günü üzüntü ve piş­manlığı duymuş olacaklardır."

(El Uhûd'ül Kübrâ, İ. Şa'rânî, Sh: 841)

## RESÛLULLAH (S.A.V.)'IN YASAKLADIĞI ŞEYLERİ YAPMAKTAN KAÇINMAK

Peygamber Efendimiz (s.a.v.)'in yasakladığı şeyleri yapmaktan çekinmemiz bu yasaklara uymakta gevşek davranmamamız husûslarındadır.

Bilginlerin bile gıybet, koğuculuk, hased, yalan, kin, müslümanlara sû-i zann gibi insanlığa yakışmayan ve yasaklanan şeyleri yaptıklarını gözlerimizle görmüş olsak dahî, bizler Allah ve Resulü tarafından yasaklanan bu gibi fillerden temiz ve uzak kalmalıyız.

Buhârî, Ebû Dâvûd ve Tirmizî merfûan şu Hadîs-i Şerifi anla­tırlar:"Yalan şehadet ve sözle ameli bırakmayanların orucu kabul olunmaz."

Taberânî merfûan şu Hadîs-i Şerifi anlatır: "Kötü söz ve yalan söyleyenlerin yeme ve içmelerini bırakmalarına lüzum yoktur. Bu tür insanların oruç tutmalarına Allah'ın ihtiyacı yoktur."

(El-Uhûd'ül Kübrâ, İ. Şa'rânî, Sh: 831)

---
27 Ekim Pazartesi
## HZ. EBÛ BEKİR (R.A.)'DE RIZÂ

Rivayet edilmiştir ki: Hz. Ebû Bekir 7 sene müddetince diş ağrısına mübtela olmuş: Cibril-i Emîn (a.s.) bu durumu Resûlullah (s.a.v.)'a bil­dirir. Resulûllah (s.a.v.), Hz. Ebubekir'in halini sorar ve buyuruyorlar ki:

- Ya Ebû Bekir! (bu ağrı) halini niçin bildirmiyorsun? Hz. Ebû Bekir (r.a.) şöyle cevâb verir:

- Sevgili Allah'tan gelen şeyden nasıl şikâyet ederim?

(Sabır, Temkin, Tahammül, Rızâ Ahlâk-ı Hasene'dendır...) Senden öğrendik yâ Rasûlullah.

<hr>

Denildi ki: Allah-ü Teâlâ vahyinde şöyle buyurur: (Ya Habîbim! Ümmetine kalbleri katılaşmasın diye çok mal vermedim. Tevbe etmek­ten mahrum olmasınlar diye ani ölüm vermedim. Kabirlerinde çok bek­lemesinler diye onları en son ümmet kıldım.)

(Ya Muhammed Bütün Enbiyâdan önce sen Cennet'e gireceksin. Senin ümmetin de, diğer Nebilerin ümmetlerinden önce girecek.)

<hr>

Ensârdan bir kimsenin hânesindeki hurmanın dalı fakir bir komşu­sunun avlusuna sarkmış, o daldan yere düşen hurma tanelerini fakirin çocukları aldığında hurma sahibi gider ellerinden alır ve hatta ağızları­na koyduklarını parmağıyla çıkarır imiş. Biçâre fakir hurma sahibinin şu çirkin muamelesinden müteessir olduğu cihetle Resûlullah (s.a.v.) hazretlerine şikâyet etmesi üzerine Resûlullah (s.a.v.) Hazretleri hurma sahibini cennette bir hurma ağacı mukabilinde mezkûr ağacı fakire terk etmesine işaret buyurunca hurma sahibi razı olmaz.

Bunun üzerine Ensârdan Ebû Ed-Dahdâh (r.a.) o hurma ağacını bir hurma bahçesi vererek satın alır ve Resûlullah (s.a.v.)'a gelir ya Resû­lullah... Cennette bir hurma ağacıyla mezkûr hurma ağacını değişir mi­sin? deyince Resûlullah (s.a.v.) "Evet değişirim." buyurur."

Fakiri çağırıp hurma ağacını teslim eder.

(Hz. Ebû Bekir (r.a.), Hz. R. Mahmûd Sâmi (k.s.))

---
28 Ekim Salı
## DÜNYADA VE ÂHİRETTE KİŞİYE KÂFİ GELEN ŞEYLER

Hâlid bin Velid -Radıyallahu anh- rivâyet ettiği bir Hadîs-i Şerifte şöyle diyor: Peygamberimiz -sallallahu aleyhi ve sellem- Efendimize bir adam gelerek:

- Yâ Resûlallah! Sizden hem dünya hem de âhirette kâfi gelecek beni müstağni kılacak bazı; şeyler istirham edeceğim, dedi.

Ve Resûl-i Ekrem -sallallahu aleyhi ve sellem- de:

"- İste ne arzu ediyorsun, buyurdular ve aralarında şu muhâvere cereyan etti:

- İnsanların en âlimi olmak istiyorum.

- Allah'tan kork, insanların en âlimi olursun.

- İnsanların en zengini olmak istiyorum.

- Kanâat et, insanların en zengini olursun.

- İnsanların hayırlısı olmak istiyorum.

- İnsanlara faydalı olan kimse onların en hayırlıyıdır.

- İnsanların en âdili olmak istiyorum.

- Şu halde kendin için arzuladığını insanlar için de arzula.

- Lisanların en hâssı olmak istiyorum.

- Allah'ı çok zikret, onların hâssı olursun.

- Muhsinlerden olmak istiyorum.

- Şu halde ahlâkını güzelleştir, îmânın kemâle ersin.

- İtaatkârlardan olmak istiyorum.

- Allah'ın farz kıldığı şeyleri yerine getir, mûtî olursun.

- Allah'ın rızâsına mazhar olmak istiyorum.

- Kendine ve Allah'ın mahlûkatına karşı merhametli ol.

- İnsanların en kuvvetlisi olmak istiyorum.

- Allah'a dayan ve ona tevekkül et; insanların en kuvvetlisi olursun.

- Duâmın kabul olmasını istiyorum.

- Haramdan ictinâb et!

- Allah'ın insanlar arasında beni rüsvay etmemesini istiyorum.

- İnsanlar arasında rüsvay olmamak için dilini ve teâsül uzvunu muhâfaza et." buyurmuşlardır. Bir rivâyette: Namusunu ve kötü huylarını düzelt." buyurmuşlardır.

(Hz. R. M. Sâmi (k.s), Musâhabe 6)

---
29 Ekim Çarşamba
## HZ. YA'KÛB (A.S.)'UN İBTİLÂSININ SEBEBİ

Vehb dedi ki:

Allah-ü Teâlâ Ya'kûb (a.s.)'a vahy buyurdu ki:

- Bilir misin seni niçin oğlun Yûsuf dan kırk sene senden bahsetmek suretiyle ayırarak muâteb kıldım? Ya'kûb (a.s.):

"- Hayır yâ Rabbi!" dedi. Allah-ü Teâlâ (c.c.) buyurdu:

- Sen bir keçi yetiştirdin, yedin komşuna vermedin." Başka bir rivayette denildi ki: Allah-ü Teâlâ (c.c.) Musa (a.s.)'ya vahyetti:

- Bir koyun boğazladın, kapına bir miskin geldi. O'na vermedin."

Ya'kûb (a.s.)'un ihtilasına sebep, O'nun bir buzağıyı anası­nın önünde, anası bağırdığı halde boğazlamasıdır.

Yâhûd bir câriye satın alıp çocuğunu ayınp satmasıdır. Câ­riye ağladı, hattâ gözü kör oldu.

(Hz. Yûsuf (a.s.). Hz. R. M. Sâmî(k.s.))

## YÛSUF (A.S.)'UN KUYUYA ATILMASI

Yûsuf (a.s.) kuyuya atıldığında 12 yaşında idi.

Bu esnada Hz. Melik-i A'lâdan, Cebrail (a.s.)'e sidre-i müntehâdan bir hitap erişdi ki:

"Kuluma yetiş" Ve Cebrail yetişti, Yûsuf (a.s.)'u kuyuda bir taş üzerine oturttu. Kuyuda yılan, böcek, haşarat da vardı. Böcek­lere dedi ki: "meskenlerinize çekilin zîra enbiyâdan bir nebî gel­di, delikten çıkmayın." Fakat yılan Yûsuf'a kastetti, fısladı. Der­hâl Cibril (a.s.) sus diye sayha eyledi, yılanın bir daha sesi çık­maz olduğu gibi, neslinden gelenlerin de sesleri çıkmaz oldu."

(Hz. R. Mahmûd Sâmî(k.s.), Hz. Yusuf (a.s.))

---
30 Ekim Perşembe
## KABİR AYDINLIĞI VE AZABI

- Kabir azabından kurtulmak isteyen kimse şu dört şeye devam etmeli; dört şeyden de kaçmalı. Devam edecekleri şeyler şunlardır:

a) Namaz kılmak.

b) Sadaka vermek.

c) Kur'ân okumak.

d) Allah'ı çok tesbih etmek.

Bu anlatılan dört şey, kabri aydınlatır ve genişletir. Kaçınması gereken dört şey de şudur:

a) Yalan

b) Hıyanet

c) Dedikodu

d) Sidik sıçraması

Bu, sonuncusu için Resûlullah (s.a.v.) şöyle buyurdu: "Sidik sıçramasından sakınınız. Zîra, kabir azabının ço­ğu, ondan dolayı gelir..."

Resûlullah (s.a.v.) şöyle buyurdu:

- "Allah-ü Teâlâ, şu dört şeyi sizin için iyi görmez:

a) Namazda lüzumsuz hareket.

b) Kur'ân okurken, yersiz lâf.

c) Oruçlu olduğu hâlde oruçluya yakışmayacak şekilde konuşmak.

d) Kabristânda gülmek.

(Tenbih'ül Gafilin)

---
31 Ekim Cuma
## DÜNYADA ENDİŞE ETMEYEN ÂHİRETTE GAM ÇEKER

Hayattakilerin gamı, şu beş şeydir: Her insan bu beş şey için endişe duymalı ve gam çekmelidir:

1- Geçmişte işlenen günahlardır.

Geçmişte işlenen bâzı günahların bağışlanıp bağışlanmadığı belirsizdir. İşte, bu durumu düşünüp endişe duymak gerekir.

2- İyi ameller işlemiş olabilir. Ama, acaba onlar makbul ol­du mu, olmadı mı? endişededir.

3- Hayatını düşünmeli, geçen ömür nasıl geçip gitti? Acaba gelecek hayatı nasıl olacak? Bunu da bilmiyor.

4- Bilinen bir hakikat şu ki Allah'ın iki evi vardır. Onlar da cennet ve cehennemdir. Acaba, kendisi hangisine girecek?

5- Allah-ü Teâlâ, kendisine dargın mı, razı mı?

Bir kimsenin hayattaki düşüncesi bu beş şey olursa, onu kahkaha ile gülmekten alır.

Ama bir kimse, anlatılan bu beş şeyden bir endişe duymazsa ölümden sonra onu beş gam bekler. Şunlardır:

1- Helâl, haram demeden topladığı ve düşman vârislerine bıraktığı malın hasreti.

2- İyi amelleri ertelemenin pişmanlığı.

Amel defterine baktığı zaman az iyilik görür. Dünyaya dö­nüp faydalı işler yapmak için izin ister; ama bu izin kendisine verilmez.

3- Günahların nedametidir.

Amel defterine baktığı zaman onda çok günah bulur. Dün­yaya dönsün, iyi amel işlesin diye izin ister. Ama bu izin de kendisine verilmez.

4- Orada kendisine birçok düşmanlar bulur. Bunları razı et­mek için ancak sevâblarını verir.

5- Allah-ü Teâlâ'yı kendisine karşı gazâblı bulur. O'nun rızâsına kavuşma imkânı da orada bulamaz.

(Tenbih'ül Gafilîn)

---
4 Kasım Salı
## KABİR AZABI VE ŞİDDETİ

Abdullah b. Ömer (r.a.)'e dayanarak Fakîh Ebû Ca'fer (r.a.) şöyle rivayet ediyor.

Mü'min kabrine konduğu zaman, kabir enine yetmiş, uzunluğuna da yetmiş zira (parmak ucun­dan dirseğe varan mesafe) açılır. Üzerine de reyhan kokulan saçılır. Üstüne ipek şal örtülür.

Eğer Kur'ân'dan bir bildiği varsa, nur olarak kendisine yeter. Eğer yoksa, kendisine güneş gibi bir nur ihsan edilir. O kabrinde bir gelin gibidir. Uyur. Onu ancak ehli arasında, en sevgili olan uya­rır. Uykudan uyanır; ama ona hiç doymamış gibi.

Kâfire gelince; kabri onu sıkar, kaburga kemik­leri birbirine geçirir.

Üzerine yılanlar saldırır ki onların kalınlığı deve boynuna benzer. Etini yer bitirirler; kemik üzerinde bir et parçası bile et bırakmazlar.

Sonra kör, sağır ve dilsizlerden azâb melekleri gönderilir. Yanlarında bir de demir topuz getirirler. Onunla dövmeye başlarlar.

Sağırdırlar. Feryadı duymazlar ki acısınlar.

Kördürler. Onun hâlini görmezler ki, merhamet duyguları kabarsın.

Sonra onu akşam sabah ateşe atarlar.

(Tenbîh'ül-Gâfilîn, Ebul-leys Semerkândî,-Sh: 34)

---
7 Kasım Cuma
## UYKU

* Uyku yeme ve içme gibi bir ihtiyâçtır. İnsanın vücûd ve ruh dengesini
sağlar, sinir sistemini düzenler, vücûdu dinlendirir. Zîra uykusuz insan, asabî ve
huysuz bir görünüm alır, gereğince bir iş yapamaz.

* Nitekim Kur'ân-ı Kerîm'de: "Geceleyin uyumanız, gündüzün ise Allah'ın
lutfundan nasibinizi aramanız O'nun varlığının delillerindendir. Gerçekten bun­da anlayan bir kavim için ibretler vardır." buyrulmaktadır. (Rûm 23)

* Gündüz uykusu zararlıdır, rutubetli hastalıklar ve nezleye sebep olur, ren­gi bozar, dalak hastalığı meydana getirir, sinirleri gevşetir, tembelliğe sebeb olur ve iştahı azaltır, fakat yaz mevsimi öğle sıcağında uyumak böyle değildir. Uyku­nun en kötüsü gündüzün ilk saatlerinde uyumak, bundan da kötüsü ise ikindi vaktinden sonra uyumaktır.

* Uyku uyanıklığın verdiği yorgunluktan dolayı duyu organlarının istirahat etmesini, yorgunluğun ve bitkinliğin giderilmesini sağlar. Gıdaların sindirilmesi ve olgunlaştırılmasını te'min eder. Çünkü uyku zamanında tabiî hararet vücûdun iç kısmına çekilir, hazma ve olgunlaştırmaya yardımcı olur. İşte bu sebeble vü­cûdun dış kısmını soğutmaya başlar, bu nedenle uyuyan kimse üzerini örtmeye ihtiyaç duyar. Uykunun en faydalısı ise, yemeğin midede en iyi bir şekilde yer­leşmesi için sağ yan üzerine yatılarak uyunan uykudur. Sol yan üzerine çokça yatmak orgnaların kendisine doğru eğilimi ve ona karşı dikilmesi sebebiyle, kalp için zararlıdır. Uykunun en zararlısı ise, sırt üzerine yatarak uyumaktır. Yüz üstü yatarak uyumak ise sırt üzerine yatarak uyumaktan daha zararlıdır.

Uyumaksızın sırtüstü yatarak dinlenmek zararlı değildir.

* Dört şey bedeni hasta eder. Çok konuşmak, çok uyumak, çok yemek ye­mek ve cinsî münâsebeti çok yapmak. Çok uyku, yüz rengini soldurur, kalp ça­lışmasını zayıflatır, gözü tahrik edip tembelleştirir, bedende rutûbe' meydana ge­tirir.

* Peygamber (s.a.v.) da: "Ümmetim üzerine en çok korktuğum şey, yeme ve içmeye dalarak karınlarının büyümesi, çok uyumaları, tembelleşmeleri ve inançlarında zayıflama meydana gelmesidir." buyurmuştur.

(Tıbb-ı Nebevî Ans. C: 2, Sh: 720-723)

---
8 Kasım Cumartesi
## EBÛ'D-DERDÂ (R.A.)

Ebû'd-Derdâ Uveymir bin Mâlik el Hazrecî (r.a.) Ensâr-ı Kirâmdandır. İslâmdan evvel tacir idi ve kendisinin İslâmı, ehl-i beytinden sonra idi. Uhûd'dan maada meşâhidde bulunmuştur.

Hz. Fahr'ür-Resûl (s.a.v.) Ebû'd Derdâ'yı Selmân-ı Fârisî (r.a.) ile muâhet buyurmuşlardır.

Ebû'd Derda (r.a.) Ashâb-ı Güzînin efâdilinden ve fukâha ve hukemâsından olub hakkı-ı sâmilerin de "Her ümmetin bir hakimi vardır. Bu ümmetin hakîmi de Ebû'd-Derdâ Uveymir'dir" Senâ-yı Nebevîsi vâki olmuştur.

174 Hadîs-i Şerîf rivâyet etmiştir.

Bir kimseye tesadüf etmişlerdir ki hasb'el-beşeriyye mürtekibi olduğu bir günahdan dolayı nâs kendisi­ne sebb ü ta'n ediyorlardı. Ebû'd Derda (r.a.) bu adam hakkında:

"- Bu adam kuyuya düşmüş olsaydı siz onu çıkar­mak istemeyecek mi idiniz?" buyurduğunda nâs da:

"Belâ (evet) çıkarır idik." demişler. "Öyle ise dîn kardeşine sebb etmeyin sizi bu günah musibetinden vareste kılan Allah'a hamd edin!" suâlinin cevâbına dâhi:

"Ben onun ancak fiiline buğz ederim, o fiili terk edince yine benim birâderimdir!" buyurmuşlardır.

Ebû'd Derda (r.a.) tümsek burunlu, gözlerinin beyazı biraz hürmetli olup başlarında bir külah giyer ve üzerine sank sarıp ucunu iki kürek kemiklerinin arasına uzatırlar imiş.

(Tabakât'ül Kübra)

---
9 Kasım Pazar
## MAĞRUR OLACAK OLAN ON TÂİFE

Denilmiştir ki şu on taife mağrurlardandır:

1) Allah'ın kendisini yarattığını bildiği halde ona ibâdet etmeyen,

2) Allah'ın kendisini rızıklandırdığını bildiği halde ona güvenmeyen,

3) Dünyanın geçici olduğunu bildiği halde ona itimâd eden,

4) Kabrin kendisinin menzili olduğunu bildiği halde onu ma'mûr etmeyen,

5) Ölümün kendisine ulaşacağını bildiği halde ona hazırlanmayan,

6) Hesaba çekileceğini bilip fakat ona hüccetini hazırlamayan,

7) Vârislerinin kendisine düşman olduğunu bildiği halde onlar için mal toplayan.

8) Sıratın kendisini ateşe düşürecek yer olduğunu bilip günahını hafif­letmeyen.

9) Cehennemin tacirlerin yurdu olduğunu, bildiği halde ondan kaçma­yan,

10) Cennetin iyilerin yeri olduğunu bildiği halde onun için amel yapma­yan.

Küfür Dört Vecihtir.

1- Küfr'ül-inkâr: Allah'ı tanımamak ve bunu dille itiraf etmek.

2- Küfr'ül-cûhûd: Kalb ile Allah'ı tanımak, fakat ikrar etmemek. Yani bilerek inkâr. İblisin küfrü gibi.

3- Küfr'ül-inâd: Kalben inanmak, fakat lisân ile ikrar ve itiraf etmemek. Ebû Talib'in küfrü gibi. Nitekim o, şöyle diyordu. "Şüphesiz ben bildim ki Muhammed'in dîni, dünyada insanların dînlerinin en hayırlısıdır. Kınan­maktan ve ayıplanmaktan korkmasaydım kendimi o dinin içinde bulurdum.

4- Küfr'ül-Nifak: Dil ile ikrar edip kalb ile itikâd etmemektir.

(Hz. R. Mahmûd Sâmi (k.s.), Musâhabe 6, Sh: 48)

---
10 Kasım Pazartesi
## NAMAZIN VÂCİBLERİ

1- Namaza başlarken yalnız "Allah" ismi Celîli gibi sırf ta'zîmi ifâde eden bir lafız ile iktifa edilmeyip tekbiri ifâde eden bir tabirin bu­lunması, meselâ "Allahü Ekber" denilmesi vâcibtir.

2- Namazlarda Fatiha Sûresi Celîlesini okumak vâcibtir.

3- Namazlarda farz olan kıraatin ilk iki rek'ata tahsis edilmesi vâ­cibtir.

4- İlk iki rek'attan her birinde bir defa Fâtiha-i Şerife okunup tekrar edilmemek vâcibtir.

5- Fâtiha-i Şerîfeyi, okunacak sâir Sûrelerden veya Âyetlerden ev­vel okumak vâcibtir.

6- Fâtiha-i Şerîfeye, başka bir Sûre veya bir Sûre yerine kâim ola­cak miktar Âyet-i Kerîme ilavesi vâcibtir.

7- Tek başına namaz kılan kimse sabah, akşam, yatsı namazlarında kıraati dilerse hafiyyen yapar.

8- Cemâatle kılınan namazlardan sabah, cuma, bayram, teravih, vi­tir namazlarının her rek'atında, akşam, yatsı namazlarının farzının ilk iki rek'atında cehren; öğle ve ikindi namazlarının bütün rek'atlarıyla ak­şam namazının üçüncü ve yatsı namazının da son iki rek'atlarında hafiyyen kırâatde bulunmak vâcibtir.

9- Vitir namazında kunut, yani dua okumak ve kunut tekbiri almak vâcibtir.

10- Secdede yalnız cephe ile iktifa edilmeyip alın ile beraber bur­nun da yere konulması vâcibtir.

11- Üç veya dört rek'atlı namazlarda birinci ka'de vâcibtir.

12- Namazların her ka'desinde teşahhütte bulunmak yani tahiyyatı okumak vâcibtir.

13- Namaz içinde okunan secde Âyetinden dolayı tilâvet secdesin­de bulunmak vâcibtir.

14- Namazda sehven terkedilen vâciblerden dolayı sehv secdele­rinde bulunmak vâcibtir.

15- Namazların nihâyetinde selâm vermek vâcibtir.

(B. İslâm İlmihâli, Ö. N. Bilmen, Sh: 131)

---
11 Kasım Salı
## HZ. ÖMER (R.A.)

Hz. Ömer (r.a.) zamanında Şam şehri civarında bir kal'a muhasara edildi. Öğleye kadar kal'a feth edilmedi. Hz. Ömer (r.a.), gadaba geldi. İslâm askerini huzuruna çağırdı.

**"- Kal'a henüz feth edilmedi. Kâfirler, İslâm askeri karşısında bu kadar dayanamazdı. Aramızda birisi bir hatâ yapmış olmasın"** buyurdu.

İslâm askeri hayret edip tövbe ve istiğfar etmeğe başladılar. O sırada bir kişi ağlayarak Hz. Ömer (r.a.)'in huzuruna geldi.

"- Ya Emîr'ül-müminîn! Bu gece teheccüde kalktı­ğım zaman karanlık olduğu için misvakımı arayıp bula­madım. Misvaksız namaz kıldım. Sizin aradığınız hatâ benim bu halamdır." dedi. Hz. Ömer (r.a.):

**- Tövbe ve istiğfar etmeğedevam et."** buyurdu.

Bir saat sonra kal'a fetholundu. O hâlde İslâm askeri­ne yakışan, doğru yoldan bir adım sapmamaktır. Böylece yapılan harbler yüz aklığı ile kazanılır. Zulm etmek dün­yâda ve âhirette işe yaramaz. Büyüklerimiz: "Allah-ü Teâlâ, zulm eden askerin kalbine korku düşürür, on­lar da harb yapamadan kaçarlar." buyurmuşlardır. Bazı büyükler de: "Zulm, harb meydanında çirkin bir şekle girip zâlimlerin gözlerine görünür. Korkup ka­çarlar" buyurmuşlardır. Böyle hâdiseler çok olmuştur. Tecrübelerle sabittir. Allah-ü Teâlâ nefislerimizin şer­rinden, çirkin işler yapmaktan hepimizi muhafaza buyur­sun.

(Dört Büyük Halife, Şemsüddin Ahmed Efendi)

---
12 Kasım Çarşamba
## KÂFİRLERDE DÖRT BÜYÜK FESÂD

Bedir Gazvesi'nden iki ay kadar önce (haram olan aylar­dan) Receb ayında Resûl-ü Ekrem (s.a.v.) Efendimiz, Ab­dullah b. Cahş (r.a.)'ı, on kadar Muhâcirûn ile durumların inceletip araştırmak üzere Mekke tarafına gönderdi. Yolda Kureyş kervanına rastladılar. Kervanın reisi Amr b. Hadramî'yi öldürdüler. Osman b. Abdullah ve Hakem'i esir aldı­lar. Kervanın eşyasını da ganîmet olarak aldılar.

Durum Resûl-ü Ekrem (s.a.v.)'e haber verilince, Efendi­miz (s.a.v.): "Ben size böyle yapmağa müsâade etmedim" buyurdu, ganimeti de reddetti.

Bu suretle müslümanlarla Kureyş arasında bir kan davası meydana çıkmış oldu.

Bu olay üzerine Kureyş küffârı Muhammed (s.a.v.) ha­ram olan ayda kan döktü, ganîmet aldı diye söz ettiler.

Kâfirler Ashâb'dan hatâ ile bir iş sâdır olduğu için ta'n ederler amma, kendilerinden kasıdla dört fesâd-ı azîm (bü­yük fesad) sâdır olmuştur ki, Allah-ü Teâlâ katında bunlar ondan ekberdir (daha büyüktür).

1- Halkı İslâm'dan men'ederler.

2- Hakk Celle ve Âlâ Hazretlerine îmân getirmezler, kâfir-i billâh olmuşlardır.

3- Müslümanları Ka'betullah ziyaretinden men'ederler.

4- Mescid'ül-Haram ehlini, ya'ni Rasûlullah (s.a.v) Hazretlerini ve Ashâb'ını eza ve cefâ ile Mescid'ul-Haram'dan ya'nî Mekke'den çıkar­dılar.

(Hz. R. Mahmûd Samî (k.s.), Bedir Gayesi, Sh: 15)

---
13 Kasım Perşembe
## TOPKAPI SARAYI

Pâdişâh saraylarının en ünlüsü Topkapı Sarayı'dır. Türk sivil mimarı zevkinde saray, geniş bir park içine serpiştirilmiş büyüklü, küçüklü odalar, ayrı saraylardan, kasrlardan, binalardan oluşur. Tek parçalı taştan saray Avrupa'ya mahsustur. Topkapı Sarayı tek parçalı değildir. Her pâdişâh döneminde ayrı bir ilâve yapılmıştır. Karadan ve denizden sur­larla çevrilmiştir. Pâdişâhlar 3.5 asır burada ikâmet­gâh etmişlerdir. Saraylar pâdişâhların şahsî malı de­ğildir. Satamaz, miras bırakamazdı. Ancak halefine devrederdi. Bütün mefruşatı bu hükme dâhildir. Ha­zine dairesindeki müzelik eşya ve mücevherler keza böyleydi. Pâdişâhtan pâdişâha geçerdi. Hazinedeki altın ve gümüş nakit para bundan hâricdi. Pâdişâh istediği gibi kullanabilirdi.

Fetih'den sonra Fâtih Sultân Mehmed, İstanbul Üniversitesi'nin bulunduğu yerde saray yaptırdı. Sonra burası irtihâl pâdişâhların zevcelerine tahsis edildi. (Eski saray). Daha sonra bugünkü sarayın bu­lunduğu yeri beğenerek, Topkapı Sarayı'nın ilk bö­lümlerini yaptırıp oturmaya başladı. 1478'de sur ile çevrilen sarayın kapısının önüne haşmet unsuru ola­rak Fâtih, toplar koydurmuştur. Devamlı seferleri dolayısıyla İstanbul'da fazla bulunamamış ve sara­yın gelişmesi ondan sonra olmuştur. Oğlu ve halefi İkinci Bayezid bazı ilâveler yaptı. Her gelen pâdişâh bir ilâve yapmıştır.

---
14 Kasım Cuma
## FISK

Yûnus Sûresi, Âyet: 31-33:

"Habîbim de ki! Size gökten ve yerden rızık veren kim? O kulaklara ve gözlere mâlik ve hâkim olan kim? Ölüden diriyi çıkaran, diriden ölüyü çıkaran kim? Bütün kâinatı kim idare ediyor? Onlar biraz sonra muhakkak di­yecekler ki: "Allah". De ki: "O halde bu küfrünüzün sizi götürdüğü neticeden korkmazsınız? Sünnetullaha uymaz mısınız?

İşte size hakk Rabbiniz Allah! Artık hakdan ayrıldık­tan sonra sapıklıktan başka ne kalır? O halde nasıl oluyor da bunca burhanlara rağmen döndürülüyorsunuz?

İşte böylece Rabbinin hükmü o fısk edenler üzerinde tahakkuk etmiştir ki: "Onlar îmân etmeyeceklerdir."

Fısk: Allah'ın emrini terkedip ona isyan etmek, doğru yoldan sapıp çıkmak mânalarına gelir. Öyle olanlara fâsık denir. Bu kelime Kur'ân'da, günah, ma'siyet, yalan, kötülük ve küfür gibi mânalara hamlolunarak vârid ol­muştur. Fısk ya fiilî olur veya hem fiilî hem itikâdî olur. Meselâ, namaz kılmamak, oruç tutmamak Allah'a itâattan çıkmak olduğu cihetle insanı fıska düşürür. Eğer bun­da ısrar edilirse kişiyi küfrün hudûdlarmda gezdirir. Me­selâ, namazı terkeden bir kimsenin her an küfre kaymak ihtimâli vardır. Sahîh-i Müslim'deki Hadîs-i Şerîfde: "Kişi ile küfür ve şirk arasında namazı terketmek var­dır."buyrulmakla bu hakikat tebeyyün eder. Cenâb-ı Hakk İblis'in Âdem (a.s.)'e secde emrinden çıkmasını "fısk" tabiriyle ifâde buyurmuştur.

(Yûnus Hûd Sûrelerinin Tef. Hz. R. Mahmûd Sâmî (k.s.))

---
15 Kasım Cumartesi
## DÜNYA VE ÂHİRET İŞLERİNDE TÜCCARIN DÎNİNİ KORUMASI VE İHMÂL ETMEMESİ

Tüccarın dünya meşgalesi, âhiretini kendisine unutturmamalıdır. Böyle olanların ömrü boşa gitmiş, ve kân zarara dönmüştür. Zîra dünya için yaptığı kâr, âhiret zararını karşılayamaz. Ebedî olan âfıiret hayatını satıp, fâni olan dünya hayatım satın almış olur. Tüccarın dînini koruması ve dînine acıması, ticârette yedi şeye riâyetle mümkündür.

1- Ticârete başlarken sağlam itikâd ve iyi niyet sahibi olmak. Müslüman­lara faydalı olmağa niyyet etmeli ve kendisi için sevdiğini, başkası için de sevmelidir.

2- Ticâret ve san'atında farz-ı kifâyelerden olan bir vecibeyi yerine ge­tirmeyi niyet etmelidir. Ticâret ve san'at farzı kifâyelerdendir. Her birinin iş bölümü yaparak ayrı cihetlerden işi ele almaları rahmet ve insanlık için hayat varlığıdır. "Ticâretin en hayırlısı bezzazlık (kumaş ve elbise ticâreti) san'atlann en güzeli de dikicilik (terzilik)'tir."buyurmuşlardır. Hadîs-i Şeriflerinde. Selef ekseriye şu 10 san'atı tercih ederdi:

1- Dikicilik, 2- Ticâret, 3 Nakliyecilik, 4- Terzicilik ve Ayakkabıcılık, 5-Elbise temizleyiciliği, 6- Na'lıncılık, 7- Demircilik, 8- Eğricilik, 9- Avcılık, 10-Kitabcılık (Muharrirlik).

3- Dünya pazarı âhiret pazarına mâni olmamalıdır. Âhiret pazarı camiler­dir. Öğle ve ikindi ezanlarını duyunca her işlerini bırakıp vakit kaybetmeden ca­miye gitmelidir. Cemâati terketmek bazı âlimlere göre Allah'a isyan etmek de­mektir.

4- İşinde çalışırken de Allah'ı zikretmesidir. Hatırından Allah'ı çıkarma­malıdır. "Allah'ı zikreden kurular arasında yaş ağaçlar gibidir." buyurmuşlardır.

5- Çarşı pazara, kâr ve kazanca fazla düşkün olmamalıdır.

6- Yalnız haramdan kaçınmakla yetinmemeli, şüpheli şeylerden de kaçın­malıdır. "Verilen ruhsat fetvalarına iltifat etmemeli, kalbinin mutmain olmadığı yerlere yaklaşmamalıdır."

7- Alışveriş ettiği herkes ile bütün ticarî muamelelerini murakabe etmelidir. Kendini hesaba çekmelidir.

(İ. Gâzalî, İhya, C: 2)

---
16 Kasım Pazar
## ABDEST

Abdest lügatta vazâetten güzel ve temiz mânasındadır. Şeriatta ise belir­li üç azayı yıkamak ve başın dörtte birini mesh etmektir. Abdest 3 kısımdır:

1- Farz olan abdestler: Bunlar abdestli olmayan müslümanların namaz kılmak, cenaze namazı kılmak, tilâvet secdesinde bulunmak, nafile nama­zlar kılmak, Kur'ân-ı Kerîm'i elleriyle tutmak için alacaktan abdestlerdir.

2- Vâcib olan abdestler: Bunlar abdestsiz olan müslümanların Kabe'yi tavaf etmek için alacaktan abdestlerdir.

3- Mendûb olan abdestler: Bunlar uykuya yatarken, abdesti varken abdeste devam etmek, gıybet ettikten sonra, fena bir şiir okuduktan sonra, na­mazın dışında kahkahayla güldükten sonra, cenaze yıkamak için alınacak abdestlerdir. (Mülteka Ter. Sh: 19)

<hr>

**Abdestin sünnetleri:**

1- Abdeste başlarken ellerini kaba sokmazdan önce bileklerine kadar yıkamak.

2- Abdeste başlarken (Eûzü)'den sonra (Besmele) çekmek sünnettir.

3- Misvak kullanmak sünnettir.

4- Ayrı sularla ağzı burnu yıkamak, yâni her defasında yeni su alarak 3 defa ağıza su vermek, 3 defa da burna su çekmek sünnettir.

5- Muhtar olan kavle göre hilâllenmek (sakalı bir avuç su ile altından el parmaklarıyla aralamak) sünnettir.

6- Her azayı üçer defa yıkamak sünnettir. Birincisi farz ikinci ve üçüncüsü sünnettir.

7- Abdeste niyet etmek sünnettir.

8- Abdest Âyetinde açıkça belirtilen tertîb üzere abdest almak sünnettir. Önce yüzü sonra kolları daha sonra kaş mesh edilir en son da ayaklar yıkanır.

9- Başın tamâmına mesh etmek sünnettir.

10- Abdest a'zâlarını peşpeşe yıkamak, mutedil havada abdest alırken bir a'zâsındaki su kurumadan diğer a'zâyı yıkamak sünnettir.

11- Başa mesh ettiği su ile kulaklara mesh etmek sünnettir.

(Mülteka Terc. Sh: 19)

---
17 Kasım Pazartesi
## HZ. OSMAN (R.A.)'I SEVEN BİRİ

Abdurrahman bin Ebi Leylâ rivâyetiyle Hz. Alî (r.a.) hizmetçisi Kanber'e mescide gidip Hz. Os­man (r.a.)'ı seven var mı? diye bağırmasını emir buyurdu. Kanber mescide gidip emredilen şekilde bağırınca bir kişi kalkıp "ben Hz. Osman'ı seve­rim" dedi. Kanber:

-  Gel seni Emir'ül-mü'minîn Hz. Alî çağırıyor dedi. O şahıs Hz. Alî (r.a.)'nin huzuruna geldi. Emir'ül mü'mînin:

-  Hz. Osman'ı seviyor musun buyurdu. O şa­hıs:

-  Ben Hz. Osman'ı canımdan çok severim. Çünkü bir zaman Resûl-ü Ekrem'in huzuruna var­mıştım.

- Yâ Resûlullah! yeni evlendim. Mehir için pa­ram yok. Bana bir şeyler verin dedim. Kırk dirhem kıymetinde bir ûkıyye altın verdiler. Bir ûkıyye de­ğerinde Ebû Bekir verdi. Bir ûkıyye Hz. Ömer ver­di. Hz. Osman iki ûkıyye verdi. Sebebini sordum "Hz. Alî'nin yanında malı olmadığından bir ûkiyye de onun için verdim" dedi. Ya Resûlullah dua buyurun bu malın bereketi olsun dedim. Bir Pey­gamber, bir Sıddîk ve iki şehidin verdikleri malda bereket olmazmı, buyurdular. Hz. Ali (r.a.) bunu duyunca sevinip:

"Çok doğru söyledin kardeşim" dedi.

(Hz. Osman (r.a.), Hz. R. M.Sâmî(k.s.))

---
18 Kasım Salı
## PEYGAMBERİMİZ (SAV.)'İN AHLÂKI

Çocukluk çağından itibaren Peygamberimiz (s.a.v.)'in yanında uzun bir bir hayat geçirmiş olan Hz. Ali (r.a.), oğlu Hüseyin (r.a.)'e Peygamberimiz (s.a.v)'in ahlâkını şöyle tasvir ediyor:

"Peygamberimiz (s.a.v.), güler yüzlü, güzel huylu, nâzik kalbli idi.

Kendisinin ağzından kötü söz çıkmazdı.

Resûlullah (s.a.v.) sevmediği bir hareketi, hoşlanmadığı bir şeyi ih­mâl ile karşılardı.

Şâyed öyle bir harekette bulunan bir adam, hareketini kabul ettir­meye kalkışacak olursa, onu muaheze etmeden, kalbini kırmadan ya bundan vazgeçirir, ya da susarak hoşnutsuzluğunu hissettirirdi.

Resûlullah şahsî münâkaşa ve mücâdeleden, lüzumundan fazla ko­nuşmaktan, kendisini ilgilendirmeyen şeylerle uğraşmaktan çekinirdi.

Hiç kimseyi tenkîd, tahkir ve mahcûb etmez, kimsenin sırlarına vâ­kıf olmak istemezdi.

Peygamberimiz (s.a.v.)'in bahis konusu ettiği meseleler halkı yararlandıracak mesele ve konulardı.

Resûlullah söz söylemeğe başladığı zaman, Sahâbîleri hep birden susar, başlarını önlerine eğerek candan dinlerlerdi.

Bir kimse söz söylemeğe başladığı zaman da, Resulûlulah yönelir, onu dikkatle dinlerdi.

Bir yabancı kimse sert ve kaba bir şekilde konuşacak olursa, Pey­gamber (s.a.v.) ona sonuna kadar katlanırdı.

Kendisinin övülmesini dinlemekten hoşlanmazdı. Eğer, birisi gördüğü iyilikten dolayı teşekkür edecek olursa, onun bu teşekkürünü kabul ederdi.

Peygamber (s.a.v.) kimsenin sözünü kesmezdi.

Son derece âlicenap, özü, sözü doğru ve temizdi.

Konuşması, sohbeti tatlı idi.

Kendisipi, ilk defa görenler vakar ve heybeti karşısında sarsılırlar. Onunla arkadaşlık edenler ise kendisine hayran olurlardı."

(Devamı Yarın)

---

19 Kasım Çarşamba
## PEYGAMBERİMİZ (SAV.)'İN AHLÂKI - 2

Ashâb'dan Enes b. Mâlik de: "Ben, on yıl Peygamber (s.a.v.)'in yanında bulundum. Bir defa bile bana üff! dediğini bilmiyorum. Ne işlediğim uygunsuz işlerden dolayı beni muaheze etti, ne de yapılması gereken işlerden dolayı (Niçin yapmadın?) dedi. O, herkese de böyle idi" der.

Yalnız müslümanların değil, iyi düşünen, gerçeği gören bilen herkesin de, Peygamberimiz (s.a.v.)'in yüksek ahlâkı karşısında duyduğu hayranlığı ifâde etmekten kendini ala­madığım görüyoruz.

Fransız filozoflarından Barthelemy-Saint-Hilaire Muhammed ve Kur'ân isimli eserinde şöyle der:

"Muhanımedin seciyesi hakkındaki bir tasarıyı tamamlamak için, O'nu varlığının son zamanlarında ölümünün yaklaştığı bir anda göz önünde tutmak gerekir. Çünkü bu son nefesle perdelerin hepsi düşer!

Fakat Hz. Muhammed (s.a.v.) hayatı terk edip peygamber? olduğu Allah (c.c.)'ın huzuruna çıktığı sırada, küçülmek şöyle dursun, daha da büyümektedir" der.

Yüce Allah (c.c.) O'nun hakkında:

"Biz Seni Âlemlere ancak rahmet olmak üzere gönderdik" buyurmuştur.

(Enbiyâ /Âyet: 107)

Peygamberimiz (s.a.v.)'in hâiz olduğu rahmetin istisnasız bütün yaratılmışlara şâmil bulunduğu açık kendisinin en derin şefkat ve merhamet hisleriyle dolu olacağı tabiî ve zarurî idi.

Nitekim, Kur'ân-ı Kerîm'de de Rauf ve Rahîm sıfatlarıyla tavsîf buyurulduğu, başından sonuna kadar bütün hayatının, bu sıfatların tam bir tecelligâhı bulunduğu görülür.

(Sohbetler, M. Â. Köksal, Sh: 308, 309)

---
20 Kasım Perşembe
## ŞEHÎDLERİN FAZİLETLERİ

Peygamber (s.a.v.) Efendimiz şehîdler için yedi haslet, fazilet vardır, buyurmuştur:

1) İlk kanının aktığında mağfiret olunur.

2) Cennette makamını görür.

3) Cennetle hûr-i 'ıynden yetmişikisini tezevvüc eder.

4) Kabir azabından halâs olur.

5) Fezâ-ı Ekber'de -yani mahşerin korkunç, en büyük ağıt, feryat- gününde emîn olur.

6) Başına yakuttan vekâr tacı konur.

7) Ehl-i beytinden yetmiş kişiye şefaat eder. (Râmûz'ül Ehâdis)

"Saff-ı harbde şehîd olan kişi katlolunduğundan dolayı ölüm acısını duymaz. Ancak sizden birisinin a'zâsını parmak ile sıkarken ne kadar zahmet görürse şehîd olan da o kadar zahmet hisseder." (Hz. M. Sâmî (k.s.), Uhûd Gazvesi)

<hr>

"Biriniz acele edip: Ben dua ettim ama duam kabul olunmuyor. Yâhûd kabul edilmedi demedikçe duası kabul olunur." (S.Müslim, C. 11, S. 74)

"Şüphesiz sizden birinizin teşekkülâtı annesinin karnında kırk gecede toplanır."

(S. Müslim, C. 10, Sh: 614)

"Hiçbir doğan çocuk yoktur ki İslâm fıtratı üzere doğmuş olmasın! Sonra annesi, babası onu yahudileştirir, hıristiyanlaştırır ve müşrikleştirir." (S. Müslim, C: 10, Sh: 639)

---
21 Kasım Cuma
## MÜ'MİNLERİN ÎMÂNLARI EŞİTTİR

Mü'min, iyi ile kötü şahsın îmânlarının eşit olduğunu bilecek. Cebrâil, Mîkâîl ve diğer meleklerle, tüm peygamberlerin ve bizim îmânımız aynıdır. Kötü kimsenin îmanı, iyi zatın îmanından azdır diyen yalan söylemiştir ve bid'atçıdır. Çünkü Allah-ü Teâlâ:

"Allah, şu hakikati: Kendinden başka hiçbir Rabb olmadığını, adaleti ayakta tutarak (delilleriyle, Âyetleriyle) açıkladı. Melekler (bunu ikrâretti, hakîkî) ilim sahihleri (Nebîler, âlimler) de (böylece inandı)". (Âl-i İmrân: 18) Burada "ilim sâhibleri" diye nitelendiri­lenler mü'minlerdir. Melekler, Allah'ın kendi kendine şehâdetinden daha çok veya daha az şehâdette bulunmuşlardır fikrini savunan sa­pıktır. Bir mü'minin de meleklerden daha az yahut daha fazla şehâdet ettiği düşüncesini ileri sürmek ise muhaldir. Eğer senin de şahidliğin meleklerinki gibi ise o takdirde seninle melekler (in îmânı) arasında neden farklılık olsun?

Bil ki melekler, yaptıkları amel ve gördükleri işler sebebiyle bizden üstün tutulmuşlardır. Yoksa îmanlarıyla değil, çünkü îmân (lar) birdir.

Allah-ü Teâlâ (îmânların eşit olduğu sadedinde) şöyle buyuruyor:

"Artık, eğer onlar da sizin bu îman ettiğiniz gibi îmân ederlerse muhakkak doğru yolu bulmuşlardır." (El-Bakara: 137) Yine o mu­halife de ki:

- "Lâ ilâhe illâllah Muhammedurresûlullah" diyen adamla, ay­nı cümleyi söyleyen melek hakkında görüşün nedir? İkisi de hâlis mü'min olurlar mı, olmazlar mı? Yoksa birisi sâdık diğeri yalancı mıdır? Bunu ileri sürmek sapıklıktır. Her ikisinin de doğru birer mü'min olduklarını kabullenirsen o halde melekle insanın îmânı arasında bir fark görmemen gerekir. Binaenaleyh Allah'a, Allah'ın emirlerine, Cenâb-ı Hakk'ın Hz. Muhammed (s.a.v.)'e indirdiklerine inanan bir şahısla -bu şahıs türlü fenalığı işlese de- meleklerin ve peygamberin îmânları eşittir. (Sevâd'ül A'zâm, Sh:56)

---
22 Kasım Cumartesi
## KÜFRE GÖTÜREN DÖRT ŞEY

Süfyân-ı Sevrî (r.a,) dört şey kâfirlik getirir demiş­tir.

1) Bir kişiyi görmeden gıybet eylemek. Çünkü bu gaybe hüküm demektir. Gaybe hüküm ise küfürdür.

2) Hased eylemek. Zira Cenâb-ı Hakk'ın bir kulu­na verdiğini lâyık görmemektedir. Her kim ki Cenâb-ı Hakk'ın verdiğini reva görmezse küfürdür. Çünkü Hakk Teâlâ'nın hikmetini, adlini inkâr etmiş olur.

3) Hakk Teâlâ Hazretlerinin rahmetinden ümîdini kesmektir. "Hakîkat şudur ki kâfirler güruhundan baş­kası Allah'ın rahmetinden ümidini kesmez." (Yûsuf S. 87)

4) Haram mal toplamaktır. Bu da kıyamet gününün hesabına inanmamakdır. Her kim ki kıyamet gününün muhasebesine inanmazsa kâfirdir.

"Muhakkak kurtuldu o kimse ki küfür ve ma'siyetten pak oldu, Rabbinin adını andı sonra namaz kıldı. Belki siz dâima zevale ma'rûz olan dünya hayatını ihtiyarla âhiret üzerine tercih edersiniz. Halbukî âhiret hayırlıdır."

Diğer mânâ:

"Hakîkat iyi temizlenen ve ve Rabbinin adını zikredip de namaz kılan kimse umduğuna erişmiştir. Belki siz dünya haya­tını âhiretten üstün tutarsınız. Halbuki âhiret daha hayırlı ve da­ha süreklidir.

(Hz. R. Mahmud Sâmî (k.s.), Musahabe, C: 4)

---
23 Kasım Pazar
## KARABORSACILIK

Gıda maddesi satan kimse, bunları depo ederek fiyatının artmasını bekler. Bu ise, zararı umûma şâmil olan bir zulümdür. Sahibi de şeriat nazarında kötü bir insandır. Nitekim Resûl-i Ekrem (s.a.v.) "Bir kimse, yiyecek maddesini kırk gün hapsettikten sonra, onu tasadduk etse, yine de ihtikârının günâhına kefaret olmaz." buyurmuştur. Abdullah b. Ömer (r.a.)'in rivayetinde, Resûl-i (s.a.v.) Ekrem şöyle buyurmuştur:

"Bir yiyecek maddesini kırk gün hapsedip piyasaya çıkarmayan kimse, Allah'tan uzaklaşmış ve Allah da ondan uzaklaşmış olur. Denil­di ki muhtekir "Bütün insanları öldürmüş gibidir." Hz. Ali (r.a.): "Yi­yecek maddesini kırk gün ihtikâr edenin, kalbi katılaşır." demiştir. Hz. Alî (r.a.)'nin bir muhtekirin gıda maddesini yakaladığında yaktığı riva­yet edilmiştir.

İhtikârdan sakınanların faziletini ifade eden Hadîs-i Şerif:

"Hâriçten yiyecek getirip onu, günün rayicine göre satışa arz eden, tamamını tasadduk etmiş gibidir." Diğer bir ifade ile "Bir köle azâd et­miş gibidir." buyurulmuştur. Allah-ü Teâlâ'nın:

"Kim ki orada (Harem-i Şerîfte) zulümle haktan meyli murâd eder­se, Biz ona elem verici azabı tattırırız."

Bir tüccar Vasıt şehrinden, bir gemi yükü buğdayı Basra'ya gön­derdi. Basra'daki vekiline, "Buğday gelir gelmez, hemen satışa arz et" dedi. Tüccarlar, oldukça bolluk olduğunu, bir hafta bekletildikten sonra satıldığı taktirde iki misli kâr yapılacağını, söylediler. Vekil de buğda­yı bir hafta bekletti ve iki misli kâr ile sattı ve keyfiyeti malı getiren tüccara yazdı. Tüccar cevabî mektubunda: "Yahu, biz dînimizin selâ­meti nâmına az kâra kanâat edenlerden idik. Sen yanlış hareket ettin. Biz dînimizden fedakârlık ederek fazla kârı sevenlerden değiliz. Siz bi­ze karşı büyük bir cinayet işlediniz. Mektubumu alır almaz, bütün mâlı Basra fakirlerine sadaka olarak dağıt. Yapacağımız bu tasadukla fazla bir şey beklemiyorum. Yapılan ihtikârın cezasından kurtulsak bizim için en büyük bahtiyarlık bu olacaktır." dedi.

(İhyâ, C: 2, Sh:191)

---
24 Kasım Pazartesi
## REİS OLANLAR CEHENNEMDEDİR

Ebû Dâvûd (r.a.) ile başka muhaddislerin rivayet ettikleri Hadîs-i Şerîfte şöyle rivayet edilmiştir:

"Peygamber (s.a.v.)'in huzuruna bir zât geldi ve:

- Yâ Resûlullah (s.a.v.) babam yaşlı bir ihtiyardır. Ve o su ağasıdır. O şimdi kendisinden sonra reisliğin bana âid olmasını senden istiyor, dedi. Bunun üzerine Allah Resulü (s.a.v.):

-"Irâfet (kabilenin, mahallenin işlerini üzerine alıp yürüt­mek) muhakkak vâriddir. Fakat kabîle ve mahalle reisleri ce­hennemdedir." buyurdu.

İlim adamları, "Arif yani kabilenin işini yürüten, mahalle­nin işlerini üzerine alan kimsedir. Hükümdarlarla diğer devlet adamları, kabîle ve mahallenin haberlerini öğrenirler. Resûlul­lah (s.a.v.)'ın:

- "Kabilenin işlerini tevdiî etme işi haktır ve lâzımdır." sö­züne gelince yani bu hususta insanlara lâzım olan işleri gör­mek, onlara (hizmet edip) yumuşak davranmak olduğundandır. Resûl-i Ekrem (s.a.v.)'in:

- "Ateştedir" sözü ise bunda reislik ve insanların başına âmir olmak keyfiyeti olduğundan ötürüdür. Resûl-i Ekrem (s.a.v.)'in bu sözü, onlar Allah'tan korkmadığı zaman kendile­rini cehenneme girmelerinden sakındırmak içindir," dediler.

Ebû Dâvûd et-Tayalisî'nin rivayet ettiği Hadîs-i Şerîfte Re­sûlullah (s.a.v.) Efendimiz:

"Emir ve kumandanlara, beytülmala emin tayin edilenlere ve kabîle ile mahalle işlerini üzerlerine alan kişilere eyvâhlar olsun."buyurmuştur.

(Ölüm, Kıyâmet, Âhiret, İ. Şâ'rânî (r.a.), Sh: 242)

---
25 Kasım Salı
## SAFLARI SIK VE DÜZGÜN TUTMANIN FAZİLETİ VE FAYDALARI

Namaza başlamadan önce saflarımızı, düzgün ve birbirimi­ze kenetlenir tarzda tanzim etmeliyiz, saflarda sağ tarafta dur­mayı tercîh etmeliyiz.

Bu sıra düzgünlüğü ve doldurma işinde öyle gizli hikmetler vardır ki bu saflar içinde bulunan kişiler arasında, kin, haset, hi­le olmamalı ki dış görünüş, iç görünüşe tamamiyle uygun düş­sün. Zîra bâtınî ve kalbî anlaşmazlıklar, kişilerin dış aksamındaki anlaşmazlıklarına oranla daha etkili ve daha şiddetlidir. Bunun içindir ki İmâm-ı Mâlik (r.a.), öğle namazını kılan kimsenin ikin­di namazını kılana uymasının sahih olmadığım söyler. Zîra dış uzuvların heyet-i umûmiyesi kalbin etkisi altındadır ve kalbe bağlıdır. Bunun içindir ki yanı başında duran kimseye karşı için­de kötülük taşıyan kişi sanki o safta yokmuş gibidir.

Safları sık ve düzgün tutmanın zahirî esrarından biri de şu­dur;Hakk Teâlâ bizlere dîni ayakta tutmanızı emir buyurmuş­tur. Bu da toplumun tek kalb taşıyormuş gibi davranmalarıyla gerçekleşir. Kur'ân-ı Kerîm'de bu konu ile ilgili Âyet vardır. Hakk Teâlâ meâlen şöyle buyuruyor: "Birbirinizle çekişmeyin. Sonra korku ile za'fa düşersiniz, rüzgârınız (kesilip) gider."(Enfâl S. 46)

Safları düzgün tutmanın diğer bir konusu da, şeytan şayet namaz saflarında duranların arasına kalbi bozuk kişiler görürse, tereddütsüz oraya sokulur, yapacağını yapar, şâyed sıraları dol­duran kişilerde kalbi bozuk kişiler bulamayıp tümünün kalben birbirine uygun, aralarında kalbi hiçbir anlaşmamazlık müşahede ederse onların arasına giremez. Girmek istediğinde safta bulunanların nefesleriyle yanar.

(El-Ühûd'ül Kübrâ, İ. Şâ'rânî, Sh: 122)

---
1 Aralık Pazartesi
## ALLAH-Ü TEÂLÂ'NIN KULUNU SEVMESİ

Ebû Hüreyre (r.a.)'den rivayete göre, Resûl-i Ekrem (s.a.v.) şöyle buyurmuştur:

Allah-ü Teâlâ: "Her kim benim velî kullarıma düşmanlık ederse, muhakkak ben ona harb açarım. Bir kulum, kendisine farz kıldığım şeylerden bana daha sevimli bir âmel ve ibâdetle yaklaşamamıştır. Kulum bana nâme ibâdetle de durmadan yaklaşır, nihayet onu severim. Bir kere de onu sevdim mi, artık ben o kulumun işiteceği kulağı, göreceği gözü, şiddetle kavrayacağı eli ve yürüyeceği ayağı olurum, (fena şeyleri dinlemekten, fenâ şeylere bakmaktan, helal olmayan şeylere el uzatmaktan, fenâ yolda yürümekten onu korurum). Eğer benden bir şey dilerse, onu verir; bana sığınırsa, muhakkak onu himâye ederim," buyurdu.

(Riyâz'ûs-Sâlihîn 1387, Buhârî)

Müslim'in rivayet ettiği bir başka Hadîs-i Şerîfte, Peygamber (s.a.v.) şöyle buyurmuştur:

Allah-ü Teâlâ bir kulu severse, Cibril (a.s.)'e:

- Ben filanı severim, onu sen de sev, diye emre­der. Cibrîl (a.s.) de onu sever ve sonra semaya da seslenip:

- Allah filânı seviyor, siz de seviniz, der. Bunun üzerine gökte bulunanlar da onu severler, sonra da onun sevgisi yeryüzündekilerin de kalblerine yerleşir.

---
2 Aralık Salı
## HZ. ÂMİNE'NİN ÖLÜM DÖŞEĞİNDE PEYGAMBERİMİZ (S.A.V.)'E HİTABI:

Hz. Âmine ölüm döşeğine düşünce başucunda bulunan Peygamberimiz (s.a.v.)'in yüzüne bakmış ve şöyle demiş­ti:

**"Ey çekilen dehşetli ölüm okundan Allah'ın lütuf ve yardımı ile 100 deve karşılığında kurtulan Zâtın Yav­rusu!**

**Allah, seni mübarek ve devamlı kılsın! Eğer rü'yâ­da gördüklerim doğru çıkarsa, sen Celâl ve bol İkram Sahibi olan Allah tarafından Âdem oğullarına helâl ve haramı bildirmek üzere Peygamber gönderileceksin!**

**Sen, teslimiyeti, atan İbrahim'in dinini gerçekleştir­mek ve yerleştirmek için gönderileceksin!**

**Allah, seni milletlerle birlikte devam edip gelen put­lardan, putperestlikten de esirgeyecek, alıkoyacaktır.**

**Her yaşayan ölür. Her yeni eskir. Her yaşlanan, ze­val bulur.**

**Evet ben de öleceğim. Fakat, temelli anılacağım. Çünkü, temiz bir evlâd doğurmuş, arkamda hayırlı bir ardaş bırakmış bulunuyorum!"**

Dünyada, böylece babasız ve annesiz kalan Peygambe­rimiz (s.a.v.)'i Yüce Allah, hamisiz bırakmadı. Dedesinin, sonra da amcasının bağrına bastırttı.

Kur'ân-ı Kerîm: "Rabbın, seni yetim bulup da ba­rındırmadım mı?" (Duha: 6) diyerek bunu hatırlatır.

Ümmü Eymen, Peygamberimiz (s.a.v.)'i bağrına bastı. Devenin birisine binip ötekini yedeğine alarak 5 gün sonra Mekke'ye ulaştı.

(İ. Târihi, M. A. Köksal, Sh: 62)

---
3 Aralık Çarşamba
## TESBİH NAMAZI

Bu, her rek'atında yetmiş beş defa (sübhanallahî velhamdülillahî velâ ilâhe illâllahü vellâhü ekber) diye tekbir alınan dört rek'atlı bir namazdır. Allah-ü Teâlâ'nın rızâsı için nafile namaza niyet edilerek (Allahü ekber) diye namaza başlanır, Sübhanekeden sonra (15) kerre (sübhanallahî velhamdülillah...) okunur. Sonra Eûzü ile Besmele-i Şerife ve Fatiha ile bir sûre-i Celîle okunup tekrar (10) kerre (sübhanallah...) okunur. Akabinde rükûa varılır, üç kerre "Sübhane rabbiyel'azîm"den sonra (10) defa (Sübhanallah...) okunarak rükûdan "Semiallahü limenhamideh, Rabbena velekelhamd" denilerek kalkı­lır, yine (10) defa (Sübhanellah...) okunur, ba'dehû secdeye varılıp üç defa (Sübhane rabbiyel âlâ"dan sonra (10) kerre (Sübhanallah...) okunur. Secdeden tekbir ile kalkılır, celse halinde yine (10) defa (Sübhanallah...) okunur, ikinci secdeye tekbir ile varılıp üç defa "Sübhane rabbiyel âlâ"dan sonra yine (10) kerre (Sübhanallah...) okunur ki, bu zâit tesbihlerin mecmuu (75) etmiş olur.

Ba'dehû ikinci rek'ata kalkılır, yine evvelâ (15) kere (sübhanallah...) okunur, sonra yine birinci rek'attaki veçhile hareket edilerek ka'deye varılır. Tahiyyât ve Salevât-ı Şerife okunur. Zait tesbihlerin mecmuu (150) etmiş olur. Ba'dehû selâm vermeden veya selâmı müteakip ayağa kalkılır.: Üçüncü, dördüncü rek'atlarda tam bu ta'rif dâ­iresinde kılınır ve böylece her rek'atte yetmişbeş "Sübhanallah..." okunmuş olur ki mecmuu (300) eder.

Bu tesbih namazında sehiv vuku bulsa sehiv secdelerinde artık bu tesbihler okunmaz.

Tesbih namazının da sevabı pek çoktur. Bu namaz, her vakit kılınabilir. Hiç olmazsa haftada veya ayda bir defa bu da olmazsa ömürde bir defa bunu kılmalıdır.

(B. İslâm İlmihâli, Ö. N. Bilmen, Sh: 206-207)

---
4 Aralık Perşembe
## VEYSEL KARANÎ (R.A.)

Kendisini, anasının hizmetine vermişti. Bu sebeple Peygamber .(s.a.v.) Efendimizle buluşamadı. Fakat bir rivâyete göre; bir kaç defa buluşmuştur. Hatta Uhud Cengine de katılmıştır.

Şöyle anlattığını da; bazı eserlerde okumuştum:

- Onun, (s.a.v.) Efendimizin, dişi kırılınca, benimki de kırıldı. Yanağı yarılınca, benimki de yanldı. Arkasına vurulunca benimde arkama vuruldu. Durumu, en iyi Allah bilir.

Hurma toplar yerdi. Çoğunlukla gıdası bundan ibaretti. Bununla beraber bir yılda, hatta iki yılda; ancak bir defa bir şeyler yediğini gören olurdu.

Ona, deli denince; evinin önünde uzun zaman, kamıştan bir duvar çekti­ler. Hep orada kalırdı. Nadiren dışan çıkardı. Yemek işini ve diğer ihtiyâcı­nı, nasıl giderdiği bilinemezdi.

Biri onunla arkadaş olmak istedi. Şu karşılığı buldu:

- Kardeşim, bugünden sonra, artık seni göremeyeceğim. Şöhreti sev­mem. Yalnız kalmayı daha fazla severim. Bu dünyada; insanlarla beraber kaldıkça gamım artıyor. Şimdi ayrılacağız, kimseye beni sorma ve arama. Seni unutmayacağım kardeşim. Sen beni görmesen, ben de seni görmesem dahi bu iş böyle olacak.

Her akşam, giydiği elbisesi de dâhil, evinde neyi varsa, dağıtırdı. Ken­disi elbisesiz kalır; kamıştan ma'mül hurma sepetine girer, giyecek bir şey gelinceye kadar orada kalırdı.

Eti alınmış kemikleri toplar; güzelce yıkardı. Sonra; üzerinde kalan etle­ri sıyırır alırdı. Hem kendini doyurur, hem de fakirlere verirdi. Bir gün He­rim b. Hayyan, ondan nasihat istedi. Ona şu nasihati yaptı:

- Uyuduğun zaman, ölümü yastık yap. Kalkınca da onu, göz önünde bil.

Bir cümlesi şöyle idi.

- Bir kimsenin gıyabında dua etmek; ziyaret esnasında yüzüne karşı dua etmekten daha iyidir. Yüz yüze gelince yapılan duada, pek samimiyet olmaz;belki de riya karışır.

Bir ara ziyaretine gelenler kabrini bulamadılar. Bir iz bile kalmamıştı.

(Tabakât'ül Kübra, C: 1, Sh: 92, 93, 94)

---
5 Aralık Cuma
## OSMANLI ARŞİVLERİ

Osmanlı vesikalarının yüz milyonlarcası, bugün Türkiye dışında kalmıştır. Bunların çoğunun Başba­kanlık Arşivi'nde esâs nüshaları varsa da mühim bir kısmının da yoktur. Yani esâs nüsha kaybedilmiştir.

Bu derece arşiv vesîkası arz eden hiç bir devlet yoktur. İşi ters taraftan da mütâlâa etmek lâzımdır. Bugün Türkiye arşivleri, bilhassa Başbakanlık Arşivi en az 50 devleti şiddetle ilgilendirmektedir. Türkiye İmparatorluğu'na dâhil bugün düzineleri bulan devlet­lerin birkaç asrı, kendi ülkelerinde değil; Başbakanlık Arşivi'nde yatmaktadır. Birçok hususta bu arşive mü­racaat eden devletler çıkmıştır. Bir çok meselelerini (bilhassa toprak) bu suretle halletmişlerdir.

Bu bahsi, arşivlerimizde mühim zayiat olduğunu belirtmekle kapatmak istiyorum. Milyonlarca vesîka çürümüş, yakılmıştır. Bulgaristan'a kamyonlar dolusu satılan arşiv malzemesi yüzünden 1930'larda ortaya çıkan ve basında tartışılan mevzu henüz unutulmamıştır. Bugün milyonlarca vesîka hâlâ çürümektedir. Bunların yakılmasını emreden câhil âmirler tesbit edilmiştir.

(Büyük Türkiye Târihi, Y. Öztuna, Sh: 74-76)

<hr>

"Şüphesiz ki, kıyâmet gününde ter, yerin içine yetmiş kulaç inecektir. Ve şüphesiz ki o insanların ağızlarına yâhûd kulak­larına ulaşacaktır."

                               (S. Müslim, C.II, Sh: 278)

"Kıyamet gününde güneş mahlûkata yaklaşacak hattâ onlara bir mil mikdârı yakın olacaktır."

(S. Müslim, C. II, Sh: 278)

---
6 Aralık Cumaretesi
## KALP HASTALIĞI

* Kalbin hasta olmasına bağlı vücudda bazı hastalıklar mey­dana gelmektedir. Nitekim Peygamber (s.a.v.): "Dikkat ediniz! İnsan bedeninde bir et parçası vardır ki o iyi ve sağlıklı olduğu zaman, bütün vücûd sağlıklı ve iyi olur. O bozulup hastalandığı zaman ise, bütün vücut bozulur ve hasta olur. Bilmiş olunuz ki o et parçası kalbdir." buyurmuştur.

* Sağlığını korumak isteyen kimselere tabîblerin tavsiyelerin­den birisi de şudur: "Akşam yemeğinden sonra, yüz adım kadar da olsa birazcık yürümek, yemekten hemen sonra uyumamaktır." Çünkü bu çok zararlıdır. Müslüman tabîbler ise şunu tavsiye et­mişlerdir:

"Akşam yemeğinden sonra, yenilen gıdaların midenin derin­liğine iyice yerleşmesi, hazmın kolay ve faydalı olması için na­maz kılınmalıdır. Nitekim Peygamber (s.a.v.), yemek yedikten sonra hemen uyumayı yasaklamış ve bunun kalbi rahatsız edece­ğini haber vermiştir."

* Çok gülmek kalp için zararlıdır.

* Kalp hastası için; süt, sütlü bulamaç (telbine) gibi gıdalar yemek gayet faydalıdır.

* Ayva, kalp için faydalı bir gıdadır.

* Üç şey kalp için zararlıdır. Çok yemek ve içmek, çok uyu­mak ve tembellik edip çalışmamak.

* Elma, kalbe kuvvet verir, bundan kalbi güçlendiren elma şurubu yapılır.

* Şamfıstığı, siyah kuru üzümle birlikte yenirse, kalbi kuvvet­lendirir. Turunç, portakal ve limon kalbi kuvvetlendirir ve rahat­latır. Nar'ın her çeşidi kalbi takviye eder ve çarpıntıyı önler.

* Bal, gerek sade olarak ve gerekse nar ile birlikte belli, bir miktarda devamlı olarak yenirse, kalp hastalıklarına karşı fayda­lıdır. Gülsuyu kalp çarpıntısı için faydalıdır.

* Zemzem suyu, kalbi güçlendirir ve korkuyu teskin eder.

                    (Tıbb-ı Nebevî Ans., C: 1. Sh: 371-373)

---
7 Aralık Pazar
## VÂLİLİĞE DEVÂM ET, SENDEN MEMNÛNUM

Hz. Ömer (r.a.), Umayr bin Saad (r.a.)'ı Humus'a vali ta'yîn etmişti. Aradan bir yıl geçtikten sonra vali Hz. Ömer (r.a.)'i görmeye geldi. Elinde bir sopa, yalın ayak ve belinde bir dağarcık ile Hz. Ömer (r.a.)'in huzuruna girdi. Hz. Ömer (r.a.) kendisine:

"- Ey Umayr, dedi, bu ne kıyafet, bizi aldatmak mı isti­yorsun? Yoksa bulunduğun memleket çok mu fakirdi?"

- "Valilikte neye mâlik isem onu getirdim."

- "Peki getirdiğin nedir?"

- "Bir değnek ile bir de dağarcık."

- "O halde valiliğin esnasında ne yaptın?"

- "Zekâtı, zekât verenlerden; cizye'yi gayri müslim­lerden alarak fakirlere dağıttım. Onlardan elimde bir şey­ler kalsaydı, onu size getirirdim."

- "O halde gene valiliğe devam et, senden memnu­num."

(İslâm Medeniyeti Târihi, C: 2, Sh: 21)

<hr>

"Kişi öldüğü vakit varacağı yeri sabah, akşam gös­terilir. Cennetliklerdense cennet, cehennemllklerdense cehennem (gösterilir)." (S. Müslim, C. II, Sh: 283)

"Gerçekten meyyit kabrine konulduğu vakit, ken­disini getirenlerin oradan ayrılırken ayakkabı seslerini pek âlâ işitir." (S. Müslim, C. II, Sh: 287)

"Şüphesiz ki cehennemliklerin bazılarını ateş topuklarına kadar, bazılarını oturağına kadar, bazılarını da boğazına kadar alacaktır." (S. Müslim, C. II, Sh: 254)

---
8 Aralık Pazartesi
## MÜCÂHİTLERE YARDIM ETMEK

Peygamber (s.a.v.) Efendimiz'in vasiyet ve buyruklarından biri de mücâhidlerin müdafaa veya feth ettiği tehlikeli bir yere girmiş olursak, cihâda niyetli olarak orada bulunmamız hakkındadır.

Böyle bir yere vardığımızda her ne kadar tehlike ile karşılaş­mazsak da, öyle durum varmış gibi davranmamız ve düşmanla dö­vüşmeye hazırlanmamız gerekmektedir. Bunun için atıcılık, vuruculuk, tüfek, ok, kalkan, mızrak, kılınç gibi savaş âletlerini iyi kul­lanmayı öğrenmeliyiz.

Her yaşta erkek kişilerin bu savaş âletlerini öğrenmesi ve bun­ları kullanması fazlasıyla lüzumludur. Özellikle bu yola çıkan bir müslüman, gücünü ve kuvvetini esirgemiyerek savaş araçlarını kul­lanmayı bilmeli ve öğrenmelidir.

Şeyhayn (r.a.) ve bir çoklarının merfûan rivayet ettikleri bir Hadîs-i Şerife göre: "Bir gün Allah uğrunda sınır boyunda nöbet tutmak dünyadan ve hatta üzerinde bulunan her şeyden daha hayır­lıdır. Birinizin kamçısının cennette işgal ettiği yer, dünya ve üze­rinde bulunanlardan daha kıymetli ve hayırlıdır. Kulun Allah yo­lunda akşam üzeri veya sabahleyin yürümesi (bir diğer rivayete gö­re kulun bir kere cihâda gidiş-geliş) dünyadan ve dünya üstündekilerden daha hayırlıdır."

Müslim'in merfûan anlattığı bir Hadîs-i Şerif: "Düşman karşı­sında bir gün ve gece bulunmak bir ay oruç tutmaktan ve o ayı ibâ­detle geçirmekten daha hayırlıdır. Şâyed kişi bu kısa süre içinde ölürse, amelinin sevabı kapanmaz devamlı kalır. Ölmeyip hayatta kaldığı takdirde Hakk Teâlâ yönünden devamlı rızıklandığı gibi, başına gelecek tehlike ve musibetlerden korunmuş olur."

Taberânî'nin rivayetinde şu ziyade vardır: "Düşman karşısında bir gece bekledikten sonra ölenler, kıyamet günü şühedâ zümresiyle haşrolunurlar."

(El-Uhûd'üI Kübra, İ. Şa'rânî, Sh: 299)

---
9 Aralık Salı
## ASHÂB-I KİRÂM (R.ANHÜM E.)

Bir mü'min, bu ümmet içinde Ebû Bekir, Ömer ve Osman (r.a.e.)'dan sonra Alî radıyallahu anh'den daha üstün bir zât bulunmadığını kabul edecek ve onun halife­liğini hak görecek. Şu Âyette onun faziletine işaretler vardır:

**"Muhammed Allah'ın resulüdür. Onun maiyetin­de bulunanlar da kâfirlere karşı çetin, kendi arala­rında merhametlidirler. Onları rükû edici, secde edici olarak görürsün."** (El-Fetih: 29)

Bu Âyette **"...onun maiyetinde"** ifadesiyle Hz. Ebû Bekir (r.a.)'e, **"...kâfirlere karşı çetin"** sözüyle Hz. Ömer (r.a.)'e, **"...merhametlidirler"** mâna-i celîli ile Hz. Osman (r.a.)'a, **"...rükû edici, secde edici..."** ifade­leriyle de Hz. Alî (r.a.)'ye (rıdvanullahi Teâlâ aleyhim ecmaîn) işaret buyurulmuştur.

O halde Sahabîler (r.a.e.) hakkında hayırdan başka söz söyleme, ki lanete uğramayasın.

İnanan kimsenin Allah Resulü (s.a.v.)'nün Sahabî (r.a.e.)'leri aleyhinde konuşmaması, gıybetlerini yapma­ması lâzımdır. Onlara ta'n eden sapık ve bid'atçıdır. Zira Sallallahu aleyhi ve sellem Efendimiz:

"Ashabım yıldızlar gibidir, hangisine uyarsanız hakikata varırsınız." buyurmuştur.

Diğer bir Hadîs-i Şeriflerinde de şöyle buyurur: "Ashabıma kin tutan münafıktır."

O halde (kardeşim) dilini onlardan uzak tut da aleyhlerinde bulunma.

(Sevâd'ül A'zâm, Sh: 35)

---
10 Aralık Çarşamba
## KULLARIN FÂNİ OLUP MÜLKÜN YALNIZ ALLAH'A AİT OLARAK KALACAĞI:

İmâm-ı Buhârî ve İmâm-ı Müslim'in merfû olarak ri­vayet ettikleri Hadîs-i Şerifte Resûlullah (s.a.v.) buyur­muştur: "Allah-ü Teâlâ kıyamet günü bütün yer tabakala­rını (kudret) avucunun içine alır, gökyüzünü de (keyfiye­ti bilinmeyen) sağ eli durup büktükten sonra (mahşer hal­kına):

"İşte ben kâinatın Sahibi ve Hükümdârıyımdır. Hani yeryüzünün (düzme) hükümdarları neredeler? diye hitâb eder."

Ebû Dâvûd et-Tayalisî'nin Lakit bin Amr (r.a.)'dan riva­yet ettiği Hadîs-i Şerifte Peygamber (s.a.v.) Efendimiz:

"Sonra (mezarda) beklediğiniz kadar beklersiniz. Sonra bir sayha gönderilir. Allah'ın bekasına yemîn eder ki, sayha Rabbinin nezdinde olan meleklerle beraber yeryüzünde hiçbir şey bırakmayarak muhakkak hepsini öl­dürür. Rabbin memleketlere (yani kâinata) nazar eder de onun nazarı karşısında muhakkak memleketler bomboş hâlî kalır." buyurdu.

İmâm-ı Kurtûbî der ki:

Resûlullah (s.a.v.)'ın "Rabbin nazar kılar" sözü yeryüzündekilerin hepsi ölecek ve yeryüzünde Allah'tan başka hiçbir kimse bulunmayıp bomboş olarak kalacak­tır. Buna da Allah-ü Teâlâ şu sözü ile işaret etmiştir.

-"Yeryüzünde bulunan her canlı fâni olup azamet ve ikrahı sahibi Rabbinin zât'ı baki kalacaktır." (Rahman S. 26-27)

(Ölüm, Kıyâmet, Âhiret, İ. Şa'rânî, Sh: 136)

---
15 Aralık Pazartesi
## YÜCE ALLAH (C.C.)'IN EN SEVGİLİ KULU

Her hususta olduğu gibi, Allah (c.c.)'ı sevmekle ve Allah (c.c.) tarafından sevilmekle de Peygamberimiz (s.a.v.) Efendimiz en önde ve en başta gelmekte­dir.

Bir Hadîs-i Şerîfde "Yüce Allah (c.c.) sizin sahibinizi, hiç şüphesiz Halîl ve Dost edindi." buyurulmuştur.

Halil: Teveccühünü, sevgisini yalnız Allah (c.c.)'a tahsis eden bu hususda hiç eksiklik göstermeyen demektir.

Yüce Allah (c.c.) Peygamberimiz (s.a.v.)'i çok sevdiği için O'ndan hoşnud olmuş ve kendisini hoşnud edeceğini de, va'd buyurmuştur. Nitekim Duna Sû­resi, Ayet: 5'te:

"Muhakkak, Rabb'in sana verecek. Nihayet hoşnut olacaksın."

Bu hoşnudluk, İsrâ Sûresinin 79. Âyeti gereğince âhirette Makam-ı Mahmûd'un, yâni şefaat makamının Peygamberimiz (s.a.v.)'e ihsan buyurulması ile gerçekleşecektir.

Bir Hadîs-i Şerîfde: "Rabbim bana, (Razı oldun mu ya Muhammed?) buyuruncaya kadar, ben ümmetime şefaat edeceğim. O zaman (Evet! Ya Rabbi! Razı oldum) diyeceğim buyurulmuştur.

Peygamberimiz (s.a.v.)'in Allah (c.c.) katında sevgili oluşunun başka bir delili de:

"Senin nâmını da yükselttik." Âyetidir. İnşirah Sûresi, Âyet: 4.

Bu Âyet-i Kerîmedeki nâm ve şân yüksekliği Peygamberimiz (s.a.v.)'in is­minin yüce Allah'ın ismi anıldıkça Resulü olan Muhammed (s.a.v.) de anılmış ve anılmaktadır.

Yüce Allah (c.c.):

"Muhakkak ki, Allah ve Melekleri peygambere hep salatü selâm getirirler. Ey îmân edenler! Siz de ona teslimiyetle salatü selâm getiriniz!" (Ahzab Sûresi, Âyet: 56)

Salat: Allah'dan rahmet, Meleklerden istiğfar, mü'minlerden dua demektir.

Bunun içindir ki Peygamberimiz (s.a.v.)'in ismi anılınca salavat getirilir.

(Sohbetler, M. A. Köksal, Sh: 184-185)

---
16 Aralık Salı
## HZ. OSMAN (R.A.)'A ÜÇ TEKLİF

Hz. Osman (r,a.) isyancılar tarafından münazara edildiği zaman Mugîre b. Şu'be gelerek şu üç, şey­den birini tercih etmesini söyledi.

1. Ya evinden çıkarak hasımlarla döğüşmek. Zîra askerin de, kuvvetin de mevcûddur.

2.  Yâhûd işgalcilerin toplandıkları kapıdan bir başka kapı açarak oradan çıkıp Mekke'ye gitmek. Çünkü Mekke'de tecâvüze cür'et edemezler.

3.  Şam'da bulunan Muaviye'nin yanına gitmek Hz. Osman (r.a.)'ın Mugire'ye verdiği cevap onun samimiyet ve ihlâsını gösterecek nitelikteydi.

1.  Evinden çıkarak bunlarla savaşamam. Zîra ben Resûl-ü Ekrem (s.a.v.)'e halef olanlar için de onun ümmetinin kanını dökenlerin birincisi olamam.

2.  Mekke'ye gitmeyi de kabul etmem. Çünkü ben Resûl-ü Ekrem (s.a.v.)'in şöyle buyurduğunu duydum. Kureyş'den bir adam Mekke'ye sığınacak ve o adam dünya azabının yansını yüklenecektir. Ben o adam olmak istemiyorum.

3. Şam'a gitmeyi de kabul etmem. Hicret yurdu­nu Resûl-ü Ekrem (s.a.v.)'in civarını ve diyarını terkederek hiçbir yere gidemem.

(Hz. Osman (r.a.), Hz. R. M. Sâmî(k.s.))

---
17 Aralık Çarşamba
## CÂİZ OLMAYAN ALIŞ - VERİŞLER

1- Başakta olan buğdayı, mevcûd olan buğdayla satmaktır.

2- Ağaçta olan hurmayı, mevcûd olan hurmayla satmaktır.

3- Tehlikeli alış-veriştir. Meselâ, bir kimsenin, bir şahsa "Falan kimse yolculuktan gelirse; şu malı, şu kadar fiyata sana sattım." demesi.

4- Dokunma alış-verişidir. Cahiliyette bir kimse, bir mala pazarlık yaparken dokunursa, istediği para ile o mal satın alanın olurdu,

5- Malı atmanın satış sayılmasıdır. Bu da cahiliyette pazar­lık yapılırken satıcı, satacak malı, alıcı üzerine atsa, alıcı istedi­ği para ile satın alırdı.

6- Erkek hayvanların belinde olan meninin satılmasıdır.

7- İnsan veya hayvan cinsinin karnında olan şeyin alış-veri­şidir.

8- Gebe olan deve doğurup onun yavrusu da doğuruncaya kadar beklemek şartıyla yapılan satıştır.

9- Henüz olmamış meyveleri ağaç üzerinde satmaktır.

10- Dalgıcın, bir dalışta çıkaracağı balıkları satmasıdır.

11- Bir kimsenin, bir adama bu sene hurma ağaçlan ne ve­rirse, yâhûd tarladan ne kadar ekin çıkarsa onu satmasıdır.

12- Bir kimse yiyecek, içecek ve giyeceğe muhtaç olduğun­da satıcının pek pahalı olarak satmasıdır. Alınması da böyledir.

13- Veresiye olan bir şeyin, veresiye satılmasıdır.

14- Kayıp olan köleye, atın satılmasıdır.

15- Bir kimsenin, bir şahsa tarlamdan veya ağaçlarımdan çı­kacak olan şu kadar mahsûlü, şu kadar paraya sattım demesidir.

(Devamı Yarın)

---

18 Aralık Perşembe
## CÂİZ OLMAYAN ALIŞ - VERİŞLER - 2

16- Satın alan kimsenin, satın aldığı malı teslim almadan satmasıdır.

17- Bir kimsenin, bir şahsa bana şu kadar ödünç vermek üzere sana şu şeyi satarım veya bana şu malı satarsan, sana şu kadar ödünç veririm demesidir.

18- Bir kimsenin, bir şahsa eğer peşin verirsen şu malı sana on dirheme satarım. Eğer bir aya kadar ödersen, onbeş dirheme veririm demesidir. Böyle alış-veriş de caiz değildir.

19- Bir kimsenin, başka birine on ölçeği dışında şu buğdayı sana götürü olarak, şu kadar paraya satarını demesidir.

20- Yanında olmayan bir şeyin satılmasıdır.

21- Bir kimse bir malı satın alıp satıcıya parayı şu şart üze­rine teslim ediyor. Eğer malı alırsam, verdiğim para malın pa­rası olsun. Eğer malı almazsam, parayı geri vereceksin. ,

22- Ateş ile suyun satılmasıdır. Su bir kaba konulduğunda ona mâlik olunup satılması caizdir. Ateşin de kömür olduğunda satılması caizdir.

23- Hayvanların memesindeki sütü satmak caiz değildir.

24- Bir kimsenin, bir malı fiyatından başka bir şahısta borç olsa, o borcu veresiye başka bir adama satmasıdır ki caiz değil­dir.

25- Sadakanın satılmasıdır.

26- Taksim edilmeden, ganimet mallarının satılmasıdır.

27- Koyunun sırtındaki olan yünün satılmasıdır.

28- Ormanda olan avın satılmasıdır.

29- Havada kuşun; suda balığın satılması caiz değildir.

(MültekaTer. C.2, Sh:11-12)

---
19 Aralık Cuma
## EVLENME HAKKINDA BÜYÜKLERDEN MİSÂLLER

Hazret-i Ömer (r.a.) "İnsanı nikâhtan ancak, acizlik ve fâcirlik meneder."

Abdullah bin Abbâs (r.a.): "Kişinin ibâdeti, ancak evlenmek ile kemal bulur."

İbni Mesud (r.a.): "Allah huzuruna bekâr olarak varmamak için ömrümden on gün kaldığını da bilsem, evlenmeyi tercih ederim."

Muaz bin Cebel (r.a.): "Beni everin, zîra ben bekâr olarak ölmek iste­mem." demiştir. Bunu söylerken kendisi taun hastalığına tutulmuş ölmüştür.

Hazreti Ömer (r.a.): "Çocuk yetiştirmek için evleniyorum." derdi.

**Bişr b. Hars(r.a.): "Ahmed bin Hanbel beni üç cihetten geç­miştir:**

**1-O, hem kendisinin ve hem de çoluk çocuğunun nafakasını helâlinden kazanmağa çalışır. Ben ancak kendi nafakamıtemine çalışırım.**

**2-O evlendi ben bekârım.**

**3-O ammeye imâm seçildi, ben olamadım.**

**Nikâh kadîm bir sünnet ve peygamber ahlâkıdır. Adamın biri İbrahim bin Edhem(r.a.)'e:**

- **Ne mutlu sana bekârlığı tercih etmekle, tamamen ibadete bağlanmış oldun? deyince, İbrahim bin Edhem(r.a.):**

- **Çoluk çocuğum için çektiğin bir sıkıntı benim bütün yaptık­larımdan daha üstündür, dedi. Adam:**

- **O halde niçin bekârlığı tercih ettin? deyince, İbrahim bin Edhem(r.a.):**

- **Benim aileye ihtiyâcım yok, keyfî olarak da bir kadı­nı sefil etmek istemem, dedi.**

**Denildi ki evlilerin bekârlar üzerine üstünlüğü, savaşan­ların savaşmayanlar üzerine üstünlüğü gibidir. Aynı şekilde evli olanın kıldığı bir rekat namaz, bekârın kıldığı yetmiş rekat namazdan daha efdâldir.**

(İhya, C. 2, İ. Gazâlî)

---
20 Aralık Cumartesi
## ÂHİRET AZABI MI DÜNYA SIKINTISI MI?

Hikâye olunur ki bir velî, Allah dostlarından bir dostu gör­mek ister. Ona derler ki, filân kasabaya git, orada bir Allah dos­tu vardır. O kimse oraya gider, zikrullah ile meşgul birini, ya­nında bir arslanla beraber bulur. O kimse zikrilluhdan bir an gaflet ettiği vakit arslan onun azâsından bir miktar et parçası koparmaktadır. Yanına yaklaşır ve sorar:

Bu hâl nedir? O kimse cevâb verir:

- Dünyâda muradım Allah'ı zikirden gafil olmamaktır. Gaflete düştüğüm vakit bana dünya köpeklerinden bir tanesi musallat olur. Benim buna mülâzemet edişim, gafletlerimden dolayı âhirette Allah'ın bana âhiret köpeklerinden bir tanesini musallat etmesinden korktuğumdandır.

Muhakkak ki dünya sıkıntısı, âhiret azabından çok daha eh­vendir. Bu sebeble kulun ibâdet tâatdan ve hiçbir an zikrullahdan gaflet etmemesi lâzımdır. Eğer kendi kendine bundan âciz ise kendi dışındaki bir muharrikten, bir uyarıcıdan yardım ister. Uyku fazla olursa nefsi tembellesin Sohbetin şartı da kendi fevkindeki bir kimse ile yapılmasıdır.

(Hz. R. M. Sâmî (k.s.), Yûnus ve Hûd Sûreleri Tef. Sh: 41-42)

"Şüphesiz ki Allah (Azze ve Celle) gündüzün günâh işleyenin tevbesini kabul etmek için, geceleyin elini açar. Gece­leyin günâh işleyenin tevbesini kabul etmek için, gündüzün elini açar. (Bu) Tâ güneş battığı yerden doğuncaya kadar (devam eder)."

(S. Müslim, C. II, Sh: 110)

"Münâfıkın misâli iki sürü arasında hayretle kalan koyun gibidir. Kimi o sürüye gider, kimi bu sürüye!"

(S. Müslim, C: II, Sh: 175)

---
21 Aralık Pazar
## KOMUTANLAR ARASINDAKİ FARK

Bizanslıların bir mevkii terki konusundaki barış tek­lifini Muaz bin Cebel (r.a.) reddetmişti.

Bundan ümidini kesen Bizanslılar başkumandan Hz. Ebû Ubeyde (r.a.) ile görüşmeye teşebbüs ettiler. Bizans murahhası Hz. Ebû Ubeyde (r.a.)'yi başkumandan sıfa­tıyla büyük bir ihtişam ve lüks içinde göreceğini tahmin ediyordu. İçeri girdiğinde onu yere oturmuş başkuman­dan değil; normal ve sıradan bir er gibi okları muayene ederken gördü. Bu hâli hayretle karşılayan ve şaşıran Bi­zanslı, başkumandanın kim olduğunu sormak zorunda kaldı. Kendisine Hz. Ebû Ubeyde (r.a.) gösterilince Bi­zanslı inanmadı. Bu sefer Hz. Ubeyde (r.a.)'ye: "Başku­mandan olup olmadığını sordu."

Hz. Ubeyde (r.a.):

**"- Evet başkumandan benim."** dedi.

Bizanslı:

**"Müslümanlar avdet etmeyi kabul ederlerse adam başına ikişer altın vereceklerini beyân etti. Hz. Ubey­de(r.a.) bunu kabul etmedi ve ordusuna taarruz em­rini verdi. Sonuçta müslümanlar muzaffer oldular."**

(Hz. R. Mahmud Sâmî (k.s.), Hz. Ömer'ül-Fârûk (r.a.), Sh: 61)

<hr>

"Kendimden sonra erkeklere, kadınlardan daha zararlı bir fitne bırakmadım."

(S. Müslim, C: II, Sh: 79)

"Allah'ın, kulunun tevbesine sevinmesi, sizden birinizin çorak bir yerde kaybettiği devesini, uyandığı vakit bulduğundaki sevincinden daha çoktur." (S. Müslim, C: II, Sh: 92)

---
22 Aralık Pazartesi
## BEDİR GAZVESİ ÖNCESİ SA'D İBN-İ MUÂZ'IN SÖZLERİ

Resûlullah (s.a.v.) Efendimiz:

- "Ey nâs! Siz de bu hususta re'y ve mütalâalarınızı bildirseniz? diye buyurdu.

Sa'd İbni-i Muâz (r.a.) ayağa kalkarak:

     - "Yâ Resûlullah! Bu hitâbla bizleri mi murâd buyuruyorsu­nuz?"diye sorunca Resûlullah (s.a.v.) Efendimiz de "Evet!" diye tasdik buyurması üzerine, Sa'd İbn-i Muâz (r.a.):

     - "Yâ Resûlullah! Biz sana inandık, Taraf-ı Bârî'den getirdi­ğin Kur'ân'ın Hakk olduğuna i'tikâd ve i'timâd ettik ve sana itaat ve ittibâ etmek üzere ahd ü mîsâk eyledik. Nasıl dilersen o surette hareket et, bize emret, biz seninle beraberiz. Seni gönderen Allah hakkı için eğer denize girer isen seninle beraber gireriz, hiç birimiz geri kalmayız, biz düşmana varmaktan çekinmeyiz. Muhârebe vak­tinde geri dönmeyiz. Yâ Resûlallah biz harbde sebât etmesini, sadâkat göstermesini biliriz. Düşmanla karşılaştığımızda Cenâb-ı Hakktan umarız ki Ensâr camiasının elinden seni memnun ve mesrur edecek şehâmet hârikaları gösterecektir. Hemen âlâ bereketillah bizimle beraber düşman üzerine azimet buyurunuz!" de­yince, Resûlullah (s.a.v.) Efendimiz, Sa'd İbn-i Muâz (r.a)'ın bu metin sözlerinden fevk'âlâde memnun olarak:

- "Öyle ise haydi Allah'ın bereket ve saadetine doğru yürüyü­nüz. Size müjde ederim ki: Allah-ü Teâlâ Hazretleri bu iki taifenin gayr-ı muayyen birisini kat'î surette va'd etmiştir. Binâenaleyh za­fer muhakkaktır. Vallahi ben sanki o Kureyş kavminin harb mey­danında düşüp telef olacakları yerleri görüyor gibiyim!" diye buyurdu.

Ordu-yu Saâdet dahî Zifîzan Vadisinden hareket edip Bedir Karyesine doğru yürüdü.

(Hz. R. M. Sâmî (k.s.). Bedir Gazvesi)

---
23 Aralık Salı
## HZ. ÖMER (R.A.)

Hz. Ömer (r.a.) halîfe iken birkaç bin askeri, harbe göndermişti. Harbe gidenlerin evlerine adam gönderip hâllerini sordurması ve geceleri kendisinin şehri gezmesi âdet-i şerîfesi idi. Bir gece şehri dolaşıyordu. Bir evin önünden geçerken ağlayan bir kadın sesi duydu. Kulak verdi.

- Halîfe, kocamı harbe gönderdi. Biz burada aç susuz kaldık. Yarın çocukları götürüp halîfenin kapısına bıra­kacağım, diyordu. Hz. Ömer (r.a.), dayanamadı. Gidip evinden bir çuval unu sırtına alıp kadının evine getirdi. Ateş yakıp ekmek pişirdi. Çocukları kaldırıp yedirdi. Sonra kadından özür diledi.

- Şimdiye kadar sizin hâlinizi bilmiyorduk, ihti­yâcınız olursa, hemen bize bildirin, diyerek ayrıldı.

Kadın, Hz. Ömer (r.a.)'in akıllara hayret veren teva­zuu karşısında mahcûb olup hayır dualar etti. Hz. Ömer (r.a.) yeryüzünün halîfesi iken bu derece tevazu gösteri­yordu. Onu, bu büyüklüğü ile candan sevmeyenin hâlini düşünmelidir.

(Dört Büyük Halife, Ş. Ahmed Efendi)

<hr>

"Allah rahmeti yüz parça yaratmış, doksan dokuzunu kendi nezdinde tutmuş; yeryüzüne bir cüz indirmiştir. İşte mahlukat bu cüzden dolayı birbirlerine acırlar. Hattâ
hayvan, üzerine basarım endişesiyle tırnağını yavrusun­dan kaldırır."

(S. Müslim, C: II, Sh: 99)

---
24 Aralık Çarşamba
## CEMÂATLE NAMAZ

Cemâatle kılınan namazın münferiden kılınan namazdan kaç derece efdâl olduğuna dâir muhtelif rivayetler vardır.

Abdullah bin Ömer (r.a.)'den rivayetle Resûlullah (s.a.v.) Efendimiz buyurdu ki:

"Cemâatle kılınan namaz, yalnız kılınan namazdan yirmi ye­di derece efdâldir."

Ebû Hureyre (r.a.)'den rivayetle Nebî (s.a.v.) buyurdu ki: İnsanın cemâatle namazı evinde pazarda yalnızca kıldığı na­mazdan yirmi beş derece ziyâde olur. Çünkü sizlerden biri abdeste niyet edip abdestini tamam aldığı ve namazdan başka bir maksadı olmaksızın mescide gittiği zamanda mescide girinceye kadar hiç bir adım atmaz ki Allah-ü Teâlâ o adımından dolayı onu bir derece daha yükseltmesin ve bir günahı eksilmesin. Mes­cide girince de orada kaldıkça hep namazda imiş gibi sevaba nail olur ve namaz kıldığı yerden ayrılmadığı ve kendisinden de eza sadır olmadığı veya hades vaki olmadığı müddetçe yanındaki melekler:

"İlâhî buna mağfiret et, buna rahmetini ihsan eyle" diye o kimseye dua ve istiğfar ederler.

Biri imâm olan iki kişinin namazı indeallah, ard arda olan dört kimsenin namazından; biri imâm olan dört kişinin namazı sekiz kişinin namazından; biri imâm olan sekiz kişinin namazı yüz kişinin namazından daha efdâl olduğu Buhârî Şerhinde zikir edilmiştir.

"Bir kimse yatsı namazını cemâatle kılsa o gecenin nısfını ibâdetle geçirmiş; keza, sabah namazını cemâatle kılarsa geceyi kamilen namaz ile ihya etmiş gibi olur."

"Cennetin vustunda oturmasını arzu eden kimse cemâatle na­mazdan ayrılmasın."

Dîn-i İslâmın kuvvet bulmak için cemâate olan ihtiyâcı sevâb olmak içiri mü'minlerin cemâate olan ihtiyâcından ziyâdedir.

(Hz. R. Mahmûd Sâmî (k.s.), Musahabe, C. 3)


